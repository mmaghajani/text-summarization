<?xml version="1.0" encoding="utf-8" ?>
<DOC>
<DOCNO>619</DOCNO>
<DATE-TIME>1391/05/03</DATE-TIME>
<CATEGORY>سیاسی</CATEGORY>
<TITLE>با رد طرح پیشنهادی جوبا در مذاکرات
خارطوم: سودان جنوبی با بازگشت به گذشته واقعیت‌ها را انکار می‌کند</TITLE>
<SUMMARY>خبرگزاری فارس: دولت سودان تاکید کرد طرح پیشنهادی سودان جنوبی برای حل اختلافات بازگشت به عقب و انکار واقعیت‌ها است.</SUMMARY>
<NARRATIVE></NARRATIVE>
<TEXT>
به گزارش فارس به نقل از پایگاه خبری الجزیره، هیئت مذاکره کننده سودان که در حال گفت‌وگو با سودان جنوبی زیر نظر اتحادیه آفریقا در آدیس آبابا پایتخت اتیوپی است اعلام کرد دولت جوبا هیچ پیشنهاد جدیدی برای حل بحران ارائه نکرده است و این نوعی بازگشت به عقب در مذاکرات است.

با نزدیک شدن به پایان مهلت شورای امنیت در دوم آگوست آینده به دو سودان برای امضای توافقنامه ای که به بحران بین دو کشور پایان دهد، هیئت مذاکره کننده سودان جنوبی در مذاکرات آدیس آبابا پیشنهادی برای دستیابی به توافق با سودان ارائه کرد که در آن دیدگاه این کشور برای حل مسائل باقیمانده و در راس آنها نفت و مرزها و ساز و کارهای امنیتی مربوط به مرز مشترک بین دو کشور تشریح شده است.

"پاگان آموم"، رئیس هیئت مذاکره کننده سودان جنوبی از آمادگی کشورش برای از سرگیری انتقال نفت از طریق خاک سودان با افزایش حق ترانزیت خبر داد.

سودان جنوبی همچنین بر پیشنهاد خود برای برگزاری همه پرسی در منطقه "ابیی" برای تعیین سرنوشت آن  بر اساس شروطی معین تاکید کرد

این مقام سودان جنوبی گفت: کسانی حق شرکت در این همه پرسی را دارند که دست کم سه سال قبل از امضای توافقنامه صلح بین دولت سودان و شورشیان سابق مقیم منطقه ابیی بوده اند.

دولت سودان اعلام کرد پیشنهادهای سودان جنوبی، در واقع تکرار مواضع قدیمی است که در برخی از آنها که به موضوع نفت و منطقه ابیی مربوط می شود، واقعیت ها انکار شده است.

"مطرف صدیق"، عضو هیئت مذاکره کننده سودان گفت: عوارض ترانزیت نفت از خاک سودان که سودان جنوبی پیشنهاد کرده است با رقمی که سودان خواستار آن است فاصله زیادی دارد.

وی افزود: پیشنهاد سودان جنوبی درباره منطقه ابیی نیز انکار واقعیت است و ساز و کاری را که قبلا برای همه پرسی در ابیی درباره آن توافق شده بود نقض می کند.

در طرح پیشنهادی سودان جنوبی همچنین آمده است اگر اختلاف بر سر مرزها تا قبل از مهلت تعیین شده از طرف شورای امنیت حل و فصل نشود، دو طرف به داوری بین المللی در این خصوص تن دهند.

انتهای پیام/ص</TEXT>
</DOC>
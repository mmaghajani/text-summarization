<?xml version="1.0" encoding="utf-8" ?>
<DOC>
<DOCNO>616</DOCNO>
<DATE-TIME>1391/04/18</DATE-TIME>
<CATEGORY>سیاسی</CATEGORY>
<TITLE>دو سودان بر سر پایان دادن به خصومت ها به توافق رسیدند</TITLE>
<SUMMARY>خبرگزاری فارس: دو دولت سودان و سودان جنوبی در دور سوم مذاکرات جدید خود در اتیوپی بر سر پایان دادن به خصومت ها و درگیری های نظامی توافق کردند.</SUMMARY>
<NARRATIVE></NARRATIVE>
<TEXT>
به گزارش فارس به نقل از خبرگزاری "رویترز"،سودان و سودان جنوبی در دور جدید مذاکرات در اتیوپی بر دیدگاه های جدید برای حل اختلافات توافق کردند.

هیئت های مذاکره کننده از خارطوم و جوبا گفت وگوهای دو جانبه را در اتیوپی از سر گرفتند و در مذاکرات بر راهبردی واحد و جدید برای حل مشکلات دو کشور موافقت کردند که این اقدام روزنه هایی از امید را بین دو کشور برانگیخت.

"تابو امبکی"، رئیس جمهور پیشین آفریقای جنوبی و میانجی مذاکرات بین دو سودان در کنفرانسی خبری در آدیس آبابا در پایان آخرین دور از مذاکرات بین دو کشور، گفت: سودان و سودان جنوبی توافق کردند که روابط را بهبود بخشند و خصومت ها را کاهش دهند.

امبکی از تجدید تعهد دو کشور برای صلح تقدیر کرد و گفت: ما متقاعد شده ایم که دیدگاه جدیدی که دو کشور در پیش گرفته اند، رسیدن به راه حل برای رفع اختلافات دو طرف را تسریع خواهد کرد.

"پاگان اموم"، مذاکره کننده ارشد سودان جنوبی ضمن استقبال از جو جدید دور آخر مذاکرات گفت که کشورش متعهد به بهبود روابط با خرطوم است.

وی افزود: ما درباره تمام موضوعات از قبیل امنیت، اقتصاد شامل تجارت و نفت مذاکره می کنیم و متعهد هستیم که درگیری های مرزی خود را حل کنیم.

اموم گفت مرز ابیه نیز شامل مذاکرات خواهد بود و دو کشور توافق کردند که برای بهبود تجارت دو طرف یک منطقه مرزی مشترک ایجاد کنند.

"عبدالرحیم محمد حسین"، وزیر دفاع سودان نیز گفت: دو کشور توافق کردند که هیچگاه از زور برای حل مشکلات فی مابین در مناطق مرزی استفاده نکنند و خصومت ها را کاهش دهند.

وی افزود: دو طرف توافق کردند که اراده سیاسی برای حل مشکلات که خوشبختانه بین دو کشور وجود دارد تقویت کنند.

اگرچه دو کشور به توافقی در مورد ایجاد منطقه غیر نظامی در مرزهای محل اختلاف نرسیدند، اما وزیر دفاع سودان تاکید کرد که عادی سازی روابط از مهمترین اولویت ها دو کشور در حال حاضر است.

سودان و سودان جنوبی در مذاکرات روز شنبه وعده دادند تا خصومت ها را در مناطق مرزی نفت خیز که مورد اختلاف است، کاهش دهند اما این وعده به مرحله امضای توافق نرسید.

این مذاکرات که در اتیوپی برگزار شد با اولین سالگرد استقلال سودان جنوبی همراه شده است.

مذاکرات که به میانجی گری اتحادیه آفریقا برگزار می شود روز چهارشنبه ادامه خواهد داشت.

انتهای پیام/زع</TEXT>
</DOC>
<?xml version="1.0" encoding="utf-8" ?>
<DOC>
<DOCNO>787</DOCNO>
<DATE-TIME>1390/10/12</DATE-TIME>
<CATEGORY>اجتماعی</CATEGORY>
<TITLE>دوره هنرستان سه ساله مي‌شود</TITLE>
<SUMMARY>جام جم آنلاين: مديركل آموزش متوسطه فني و حرفه‌اي و كاردانش آموزش و پرورش از سه ساله شدن دوره آموزشي هنرستان‌ها از سال 95 خبر داد و گفت: با تغيير نظام آموزش و پرورش، دانش‌آموزان هنرستاني امكان تجربه روش‌هاي جديدي را براي ورود به دانشگاه خواهند داشت.</SUMMARY>
<NARRATIVE></NARRATIVE>
<TEXT>
محمد شريف‌زاده در گفت‌و‌گو با فارس افزود: آنچه تاكنون مشخص شده اين است كه دوره آموزشي هنرستان‌ها از دو سال به سه سال افزايش مي‌‌يابد؛ اين در حالي است كه هم‌اكنون رشته‌هاي هنرستاني (به استثناي 9 رشته هنري) «پيش‌دانشگاهي» ندارند، اما از سال تحصيلي 96 ـ 95 هنرستان‌ها نيز سه ساله مي‌شوند كه فرصت خوبي براي ارائه با كيفيت‌تر آموزش‌هاي فني و مهارتي به دانش‌آموزان محسوب مي‌شود.

وي با اشاره به تغيير احتمالي عناوين ديپلم‌هاي فني و حرفه‌اي و كاردانش در ساختار جديد آموزش و پرورش گفت: در اين رابطه چون برنامه درسي رشته‌هاي هنرستاني مدنظر قرار دارد احتمالا تعداد رشته‌ها قابل تغيير نخواهد بود؛ چرا كه براساس برنامه پنجم توسعه و سياست‌هاي كلي اشتغال كه اخيرا از سوي رهبر معظم انقلاب به دولت ابلاغ شده، آموزش و پرورش مكلف است كه براساس نياز بازار كار دانش‌آموزان را به سمت رشته‌هاي مختلف ازجمله رشته‌هاي جديد هدايت كند.

شريف‌زاده درباره چرايي تقسيم‌بندي رشته‌هاي هنرستاني به دو شاخه فني و حرفه‌اي و كاردانش و اين‌كه در آينده نيز همين تقسيم‌بندي باقي مي‌ماند يا خير، اظهار كرد: اهداف آموزش و پرورش در شاخه فني و حرفه‌اي با كاردانش متفاوت است: براين اساس، در «فني و حرفه‌اي» آموزش‌ها مشتمل بر چند مهارت است كه با «عمق كمتر و گستره بيشتر» ارائه مي‌شود، اما در «كاردانش» آموزش ناظر به يك مهارت مشخص است كه با «عمق بيشتر و گستره كمتر» ارائه مي‌شود.

مديركل آموزش متوسطه فني و حرفه‌اي و كاردانش تصريح كرد:‌ در رابطه با اين‌كه در آينده نيز آموزش‌هاي هنرستاني به همين شيوه باقي مي‌ماند يا خير، بايد منتظر باشيم تا در برنامه‌هاي كلان آموزش و پرورش تكليف اين مساله روشن شود اما فعلا به همين شيوه باقي مي‌ماند.

وي درباره شيوه كنكور دانش‌آموزان هنرستاني براي ورود به دانشگاه در نظام جديد آموزش و پرورش نيز عنوان كرد: تاكنون با توجه به اين‌كه دانش‌آموزان هنرستاني «پيش‌دانشگاهي» نداشته‌اند، در ورود به آموزش عالي بايد در مسير مشخص و محدود آموزشكده‌هاي فني و حرفه‌اي قرار مي‌گرفتند و دوره كارداني را مي‌گذراندند، اما با توجه به اين‌كه در نظام جديد آموزش و پرورش تمام دانش‌آموزان اعم از هنرستاني و نظري بدون گذراندن پيش‌دانشگاهي و با 12 سال درس خواندن فارغ‌التحصيل مي‌شوند، فرد ديپلمه هنرستاني علاوه بر امكان ورود به دانشكده‌‌هاي فني و حرفه‌اي وزارت علوم (آموزشكده‌هاي سابق آموزش و پرورش)، امكان تجربه روش‌هاي جديد را نيز خواهد داشت.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>782</DOCNO>
<DATE-TIME>1389/10/21</DATE-TIME>
<CATEGORY>اجتماعی</CATEGORY>
<TITLE>تغییرات مداوم نظام آموزشی موجب نگرانی افکار عمومی شده است </TITLE>
<SUMMARY></SUMMARY>
<NARRATIVE></NARRATIVE>
<TEXT>
آموزش > عمومی- همشهری آنلاین :
معاون اسبق حقوقی وزارت آموزش و پرورش با بیان اینکه تغییرات مداوم نظام آموزشی کمکی به ارتقا و پیشرفت آن نمی کند گفت: طرح‌های اجرایی آنقدر باید از پشتوانه علمی و کارشناسی دقیق برخوردار باشد که دانش آموزان و خانواده هایشان احساس نکنند دائما مورد آزمایش قرار می‌گیرند.

دکترحسن الحسینی در گفتگو با خبرگزاری مهر با بیان این مطلب افزود: حذف پیش دانشگاهی از مقاطع تحصیلی که بیش از 90 درصد دروس آن در دوره دانشگاه تکرار می‌شود و استانداردسازی امتحانات در دوره متوسطه با هدف اینکه مبنای ورود به دانشگاه باشد، یک فعالیت کاملا مثبت و رو به جلو است که وزارت آموزش و پرورش آن را دنبال می‌کند.

وی ادامه داد: همچنین کاهش سن ورود به پیش دبستانی یکی از اقدامات مثبتی است که می تواند به نظام آموزشی ما یاری برساند و در ارتقای سطح تحصیلی دانش آموزان در سال های بعد موثر باشد و این دو موضوع از اتفاقات مثبتی است که اگر در آموزش و پرورش دنبال شود باید از آن استقبال کرد.

تغییر نظام آموزشی مدارس از 5-3-4 به 6-3-3 یکی از مفاد سند تحول بنیادین آموزش و پرورش است که حاجی بابایی در آذرماه سال گذشته در حالی که این سند در شورای عالی انقلاب فرهنگی به تصویب نرسیده بود از آن خبر داد و عنوان کرد که این تغییر از سال تحصیلی جاری اجرا می‌شود اما هم اکنون با گذشت بیش از یکسال، شورای عالی انقلاب فرهنگی زمان اجرای این سند را مشخص نکرده و معلوم نیست که در سال آینده هم اجرا شود یا خیر.

الحسینی تصریح کرد:اما تصمیم گیری ها و برنامه ریزی ها در این خصوص باید در یک محیط کاملا علمی، آرام و غیرسیاسی انجام می گرفت چرا که نتیجه نهایی درباره سیستمی که قرار است برای مدت طولانی جایگزین شود بسیار مهم و حساس است.

معاون اسبق حقوقی وزارت آموزش و پرورش درباره سایر نظام های آموزشی که از ابتدای انقلاب تا کنون در آموزش و پرورش اجرا شده است گفت: تمام سیستم‌های گذشته براساس سلیقه وزیران بوده که اگر هم اکنون به قضاوت و ارزیابی آنها بپردازیم می‌بینیم که همه آنها بدون تمهیدات و مقدمات قبلی دست به تغییرات اساسی در این زمینه زده اند.

وی ادامه داد: نتیجه این تغییرات همگی منفی بوده چرا که از یک سو معلمان و دست اندرکاران اجرایی در این زمینه توجیه نبوده اند و نتوانستند به طور کامل خود را با تغییرات تطبیق دهند و از سوی دیگر در همه این سیستم‌ها محتوا و روش های آموزشی تغییری پیدا نکرده است.

الحسینی با بیان اینکه ناهماهنگی میان ستاد مرکزی و مدارس، موجب کاهش سرعت در تغییر سیستم‌های آموزشی در سال‌های گذشته شده است، افزود: تا زمانی که کارشناسان مناطق، مدیران مدارس و معلمان نسبت به طرح توجیه نباشند و به صورت کامل آمادگی پیدا نکنند، تغییر نظام آموزشی هیچ کمکی به ارتقا و پیشرفت آموزش و پرورش نمی‌کند و تنها دانش آموزان، افرادی برای آزمون و خطای مسئولان برنامه ریز می‌شوند.

معاون اسبق حقوقی وزارت آموزش و پرورش تاکید کرد: طرح های اجرایی در آموزش و پرورش آنقدر باید از پشتوانه علمی و کارشناسی دقیق برخوردار باشد که دانش آموزان و خانواده های آنان احساس نکنند دائما مورد آزمایش قرار می گیرند.

الحسینی با بیان اینکه تغییر نظام آموزشی تنها یک بخش جزئی از سند تحول بنیادین آموزش و پرورش است گفت: قطعا بزرگنمایی در تغییر نظام آموزشی موجب می‌شود به تمام مفاد و بندهای سند که صدها کارشناس بیش از چهار سال تلاش مداوم آن را برنامه ریزی و تدوین کرده اند آسیب جدی برساند و حتی کل سند را عقیم کند.

وی تاکید کرد: به اعتقاد من مسئولان وزارت آموزش و پرورش باید این سند را در سکوت و آرامش کامل نهایی می‌کردند و سپس آن را به مرحله ظهور و اجرا می‌گذاشتند چون که علنی کردن سند نهایی نشده تنها موجب نگرانی افکار عمومی شده است.</TEXT>
</DOC>
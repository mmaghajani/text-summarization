<?xml version="1.0" encoding="utf-8" ?>
<DOC>
<DOCNO>792</DOCNO>
<DATE-TIME>1390/12/16</DATE-TIME>
<CATEGORY>اجتماعی</CATEGORY>
<TITLE>رئیس اداره آموزش و پرورش آبادان:
هدف نظام آموزشی جدید افزایش کارآیی آموزش و پرورش است</TITLE>
<SUMMARY>خبرگزاری فارس: رئیس اداره آموزش و پرورش شهرستان آبادان یکی از اهداف استقرار نظام آموزشی جدید را افزایش کارآیی آموزش و پرورش دانست.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از آبادان، حبیب‌اله رمضانی ظهر امروز در همایش تبیین اهداف استقرار نظام آموزشی 3-3-6 در پایه ابتدایی در سالن سینما نفت آبادان اظهار کرد: نظام آموزشی جدید که به تعبیر عامه تحت عنوان 3-3-6 شناخته شده‌است متشکل از سه مقطع ابتدایی با شش پایه و اول متوسطه و دوم متوسطه هر کدام دارای سه پایه تحصیلی است.

وی با بیان اینکه انسان به هر تغییری دست بزند در وجود او مقابله‌ای به وجود می‌آید افزود: ایجاد تغییر در رفتارهای انسان به طور ناخودآگاه در مقابل این تغییرات مقاومت می‌کند و به همین دلیل است که پیش از هر تغییری باید اهداف و دلایل آن تغییر تبیین و روشن شوند.

رئیس اداره آموزش و پرورش آبادان خاطرنشان کرد: یکی از دلایل استقرار این نظام آموزشی که باید برای دانش‌آموزان و والدین آنها تبیین شود این است که یکی از نقاط ضعف اساسی در نظام آموزشی فعلی عدم توانایی ما در دستیابی به اهداف تربیتی و آموزشی خود در این نظام است.

رمضانی ادامه داد: با وجود استعدادها و توانایی‌هایی که فرزندان ما در زمینه‌های مختلف دارند پس از 12 سال درس خواندن در نظام آموزش و پرورش خروجی قابل قبولی را مشاهده نمی‌کردیم و به این نتیجه رسیدیم که شاید اهداف نظام گذشته پاسخگوی نیازها و استعدادهای فرزندان ما نیست و شرایط آن باید ارتقا داده شود.

وی در ادامه به جایگاه محفوظات در نظام آموزشی فعلی اشاره و تصریح کرد: ساختار یک نظام آموزشی استاندارد این را نمی‌پذیرد که همه چیز بر پایه محفوظات باشد و باید از استعدادها و توانایی‌های فرزندان خود در تمام زمینه‌ها استفاده کنیم.

رئیس اداره ‌آموزش و پرورش آبادان گفت: ایده استقرار یک نظام آموزشی جدید که با فرهنگ ما همخوانی داشته باشد از سال 68 در کشور مطرح شد زیرا این نظام در بسیاری از کشورهای جهان با اهداف آموزشی آنها هماهنگی دارد.

رمضانی افزود: در سال 88، شورای عالی انقلاب فرهنگی مصوب کرد که این نظام آموزشی جدید در کشور اجرایی شود که در سال 90 وزارت آموزش و پرورش متولی اجرای این طرح در کشور شد.

وی با بیان اینکه دانش‌آموزان ما با استقرار این نظام جدید در زمینه آموزشی بسیار قوی‌تر خواهند شد اظهار کرد: برخی از دانش‌آموزان ما در سطح استانی مقام‌های بالایی را به طور ماهانه کسب می‌کنند که نشان از توانایی‌های فوق‌العاده آنها دارد و ما باید این پتانسیل‌ها را در مسیر صحیح قرار دهیم.

رئیس اداره آموزش و پرورش ادامه داد: یکی دیگر از اهداف استقرار این نظام جدید افزایش کارآیی و اثربخشی نظام آموزش و پرورش است.

رمضانی تصریح کرد: مدرسه باید خانه دوم فرزندان ما باشد زیرا کشوری موفق است که محیط مدارس آن برای دانش‌آموزان مطلوب باشد و ما برای افزایش کارایی نظام آموزشی نیازمند تغییر و تحول هستیم.

وی با بیان اینکه دوره ابتدایی دوره حساسی در مقاطع تحصیلی است گفت: دانش‌آموزان در این دوره احساسات و عواطف شدیدی از خود بروز می‌دهند و در هر مقطع این احساسات متفاوت هستند اما ما با افزودن پایه ششم به مقطع ابتدایی به دنبال پایان دادن به این احساسات به صورت مطلوب و منطقی هستیم.

رئیس اداره آموزش و پرورش آبادان با اشاره به اینکه دوره ابتدایی دوره رشد شناختی است خاطرنشان کرد: آموزش‌های ابتدایی بر اساس حواس پنجگانه صورت می‌گیرند و یکی از اهداف افزایش مدت دوره ابتدایی از پنج سال به شش سال افزایش دوره رشد شناختی است.

رمضانی با بیان اینکه بیش از 85 درصد آموزش‌های انسان از راه دیداری صورت می‌گیرد افزود: به همین دلیل است که ما مدارس را به سمت هوشمندسازی برده‌ایم تا دانش روز را به مدارس بیاوریم.

وی همچنین به کتاب‌های جدیدی که وارد نظام آموزشی شده‌اند اشاره و تصریح کرد: کتاب‌های پژوهشی در نظام جدید آموزشی وارد کار آموزش می‌شوند زیرا دانش‌آموزان ما از نظر ضریب هوشی در بین پنج کشور برتر دنیا قرار دارند اما به لحاظ کار عملی ضعیف عمل می‌کنند و ما بر آن شدیم تا پژوهش و تحقیق را در نظام آموزشی بگنجانیم.

رئیس اداره آموزش و پرورش آبادان ادامه داد: اگر فرزندان ما خلاق باشند ما می‌توانیم در حوزه‌های مختلفی در دنیا حرف‌های زیادی برای گفتن داشته باشیم.

رمضانی اضافه کرد: ما در زمینه فن‌آوری نیز از فرزندان خود بسیار عقب هستیم و این نتیجه تفاوت نسلی است که نظام آموزشی فعلی باعث آن شده‌است بنابراین باید کاری کنیم که ساختار نظام آموزشی از دانش‌آموزان جلوتر باشد.

وی در پایان با بیان اینکه نظام آموزشی باید بتواند مهارت‌های زندگی را به دانش‌آموزان بیاموزد گفت: در حوزه‌های تربیتی باید کارهای اساسی انجام شود و ما دانش‌آموزان را باید با عرق ملی و مذهبی پرورش داده و شیوه‌های تفکر را به آنها بیاموزیم.

انتهای پیام/صا10</TEXT>
</DOC>
<?xml version="1.0" encoding="utf-8" ?>
<DOC>
<DOCNO>796</DOCNO>
<DATE-TIME>1391/04/03</DATE-TIME>
<CATEGORY>اجتماعی</CATEGORY>
<TITLE>تحول نظام آموزشي در هزارتوي تناقض</TITLE>
<SUMMARY>جام جم آنلاين: براساس آنچه مسوولان آموزش و پرورش اعلام كرده‌اند، ‌از سال تحصيلي آينده، نظام آموزش عمومي كشوردر جهت طرح تحول بنيادين، دستخوش تغييرات جدي مي‌شود. </SUMMARY>
<NARRATIVE></NARRATIVE>
<TEXT>
ضرورت اصلاح نظام آموزشي، آن گونه كه مطالبه كارشناسان و صاحبنظران عرصه تعليم و تربيت بود، با اعلام تغيير ناگهاني نظام آموزشي كشور كه به نوعي بازآفريني نظام آموزشي دهه‌هاي پيشين است و بدون توجه به آراي اصحاب تعليم و تربيت ،‌ واكنش‌هاي زيادي را برانگيخت.

يكي از نگراني‌هاي جدي آن گونه كه كارشناسان زيادي به آن اشاره كرده‌اند، ‌كمرنگ شدن و حتي حذف ارزشيابي با اجرايي شدن نظام جديد آموزشي است.

طبق نظام جديد آموزشي كه 6.3.3 خوانده شده است، سال تحصيلي آينده، پايه اول راهنمايي حذف مي‌شود و دانش‌آموزان پايه پنجم ابتدايي با ورود به پايه ششم در مقطع ابتدايي باقي مي‌مانند.

يكي از مشكلات جدي از همين جا شروع مي‌شود، يعني حذف پايه اول راهنمايي در سال نخست اجراي قانون 6.3.3، سال آينده ورودي اول راهنمايي نخواهيم داشت، در نتيجه طبق دستور وزارتي كه چندي پيش رسانه‌اي شد، همه دانش‌آموزان كنوني پايه اول راهنمايي بدون استثناء و بدون لحاظ كردن پايه علمي بايد قبول و به پايه تحصيلي بالاتر بروند!

اين سناريو البته سال بعد براي دانش‌آموزان سال دوم متصور خواهد بود. به اين نحو كه در سال دوم اجراي نظام آموزشي 6.3.3، ورودي سال دوم راهنمايي نخواهيم داشت و به طور مسلم همه دانش‌آموزان بايد قبول شوند و سال بعد بچه‌هاي سوم قبولانده خواهند شد!

با اين راهبرد، ارزشيابي و سنجش آموخته‌هاي دانش‌آموزان عملا بي‌معنا مي‌شود و بزودي دانش‌آموزان هم درمي‌يابند كه براي رفتن به مقاطع تحصيلي بالاتر نيازي به درس خواندن ندارند​! ضمن اين‌كه با حذف ارزشيابي به طور غيرمستقيم به آينده‌سازان ايران اسلامي، اين پيام داده مي‌شود كه براي رسيدن به سطوح بالاتر اصولا نيازي به تلاش و كوشش نيست و اين موضوع پيامدهاي ناگواري براي آينده كشور به دنبال دارد.

نكته ديگر به تناقض در اهداف اعلام شده و روش دستيابي به آنها برمي‌گردد. براي نمونه يكي از دلايلي كه متوليان دستگاه تعليم و تربيت، زياد به آن متوسل مي‌شدند، اين بود كه نظام آموزشي كنوني براساس نظام‌هاي غربي و بيگانه با فرهنگ اسلامي تدوين شده و رجوع به يك نظام تربيتي با معيار اسلامي ضرورت دارد،‌ اما در حال حاضر بلندپايه‌ترين مقامات وزارت آموزش و پرورش در پاسخ به منتقدان خود عنوان مي‌كنند نظام 6.3.3 در 123 كشور جهان از جمله كشورهاي غربي و اروپايي اجرا مي‌شود و امتحان خود را پس داده است!

نكته ديگركه به اعتقاد نگارنده، افق موفقيت طرح ياد شده را غبارآلود مي‌كند، نبود نيروي متخصص و توجيه شده در مورد طرح جديد است.

وقتي مسوولان ارشد آموزش و پرورش اعلام مي‌كنند استفاده از نيروهاي بازنشسته و قديمي را براي تحول (!) و نوسازي نظام آموزشي در دست اقدام دارند ـ با نهايت احترام به معلمان بازنشسته ـ اميدها براي تحول بنيادين و همپاي تحولات جهاني رنگ مي‌بازد.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>795</DOCNO>
<DATE-TIME>1391/03/27</DATE-TIME>
<CATEGORY>اجتماعی</CATEGORY>
<TITLE>تحول در نظام آموزش؛ قطاري كه ترمز ندارد</TITLE>
<SUMMARY>جام جم آنلاين: كسي فكر تحول در ساختارهاي نظام آموزشي نيست، اما تجربه سال‌هاي اخير نشان داده وقتي پاي عمل به ميان مي‌آيد، ‌اين ذهنيت‌ها، ‌سليقه‌ها و تكروي‌هاست كه به جاي خرد جمعي و كار گروهي خودنمايي مي‌كند. وضعيت امروز نظام آموزش به آرامش قبل از توفان شباهت دارد، اما آن طور كه از ظواهر پيداست براي شنيدن هشدارهاي اهل فن و دلسوزان نظام تعليم و تربيت گوش شنوايي نيست.</SUMMARY>
<NARRATIVE></NARRATIVE>
<TEXT>
قرار است سال تحصيلي آينده نظام 6.3.3 اجرايي شود، گويا بخشنامه‌ها و ترتيبات قانوني هم انديشيده و در مواردي ابلاغ شده است، اما بررسي‌ها از نوعي ناباوري و ترديد در بين لايه‌هاي مختلف مردم اعم از اوليا، دانش‌آموزان و حتي فرهنگيان براي اجرايي شدن نظام جديد آموزشي حكايت دارد. بسياري از آنها دلايلي از جمله شتابزدگي، غلبه تبليغ‌گرايي به جاي كار كارشناسي و عدم پيش‌بيني سخت‌افزار و نرم‌افزار مورد نياز را براي خوش‌بين نبودن به طرح ياد شده كافي مي‌دانند.

كسي كوتاه نمي‌آيد

يك بازي همزمان را با 2 بازيگر در نظر بگيريد كه در اين بازي براي هر بازيگر 2 مولفه وجود دارد؛ شجاعت و ترس. در دنياي واقعي شجاعت به معناي خالي نكردن صحنه و ترس معادل كنار رفتن است. مثال فانتزي قضيه هم 2 راننده هستند كه از 2 طرف به يك پل كه فقط براي يك خودرو جا دارد نزديك مي‌شوند. طبيعتا هر راننده مي‌تواند يكي از 2 استراتژي شجاعت و ترس را انتخاب كند، كه معني اولي گاز دادن براي ورود به پل و دومي ترمز كردن و اجازه دادن به ماشين مقابل براي عبور از پل است. حالا ممكن است يكي از 2 بازيگر يا همان 2 راننده كذايي براي نشان دادن جدي بودن خود با چراغ دادن، كندن فرمان يا ترمز طرف مقابل را در منگنه قرار دهد تا هر طوري شده كنار برود.

وضعيت كنوني منتقدان و موافقان طرح 6.3.3 به نظر مي‌رسد به استراتژي مورد اشاره بي‌شباهت نيست. چراكه هر يك از دوطرف در تلاش است تا ديگري را در مقابل كار انجام شده قرار دهد و البته آن طور كه از شواهد و قرائن پيداست تا به حال چاقوي وزير تيزتر از منتقدان بوده است. براي اين مدعا شواهد به وفور در دسترس است. فقط كافي است نگاهي گذرا به سرخط اخبار اجتماعي رسانه‌هاي گروهي بيندازيم: قطار نظام جديد آموزشي يا همان 6.3.3 ريل‌گذاري شده و از مهرماه راه‌اندازي مي‌شود. از برنامه‌ريزي زمان‌بندي شده براي اجراي تحول بنيادين جلوتريم. از 23 سال قبل به اين نتيجه رسيده‌اند كه جاي ششم ابتدايي در نظام آموزشي كشور خالي است. دانش‌آموزان ابتدايي در نظام كنوني يك سال جهشي تحصيل مي‌كنند و همين موضوع دليل افت تحصيلي در پايه اول راهنمايي است!

مطالبي را كه از نظر گذرانديد، ‌صحبت‌هاي حميدرضا حاجي‌بابايي وزير آموزش و پرورش است كه در تمجيد از نظام مهندسي شده جديد، در گفت‌وگو با رسانه‌ها مطرح كرده است.

منتقدان ترديد دارند

از سوي ديگر منتقدان نظام جديد آموزشي موسوم به نظام 6.3.3 نظراتي متفاوت از حاجي‌بابايي دارند. آنها با اشاره به مواردي همچون شتابزدگي، تغييرات شكلي به جاي تغييرات محتوايي و فراهم نبودن بستر‌هاي لازم، اجراي طرح مذكور را بيشتر تبليغاتي ارزيابي مي‌كنند كه در مواردي موجب مي‌شود صرفه‌جويي‌هايي هم براي دولت حاصل شود.

سعيد محمديان، استاديار دانشكده روان‌شناسي و علوم تربيتي، از جمله كارشناساني است كه در مورد طرح جديد ترديدهاي جدي دارد. او ضمن آن‌كه تحول بنيادين در نظام تعليم و تربيت را با تغييرات ساختاري در دستور كار،‌داراي كمترين قرابت مي‌داند، مي‌گويد: بيشتر كارشناسان در مورد ضرورت تحول در نظام تعليم و تربيت متفق‌القول هستند، اما در مورد نحوه اجرا و تمهيدات انديشيده شده از سوي مسئولان اجرايي سوالات متعددي دارند كه بي‌پاسخ مانده است. اين استاد دانشگاه توضيح مي‌دهد: تدريس، فعاليتي تعاملي و هدفمند بين معلم و دانش‌آموز به منظور تسهيل يادگيري است، عوامل اصلي چنين فعاليتي هم شامل طراحي، اجرا و ارزشيابي است، ‌اما در طرح جديد نظام آموزشي، ارزشيابي به عنوان ستون يك نظام آموزشي به مراتب كم‌رنگ مي‌شود.

نكته: با وجود نگراني برخي استادان علوم تربيتي مبني بر اين كه تحول نظام آموزش مي‌تواند با افت تحصيلي همراه باشد، متوليان آموزش و پرورش با اعلام قطعيت نسبت به اين تحول در تلاشند تا ارزشيابي به شب امتحان محدود نشود

دكتر محمديان اضافه مي‌كند: مسئولان آموزش و پرورش اعلام كرده‌اند كه با اجراي طرح 6.3.3 به دليل اين‌كه سال آينده ورودي اول راهنمايي نداريم، دانش‌آموزاني كه امسال در پايه اول راهنمايي تحصيل مي‌كنند به هر نحوي بايد قبول شوند و مردودي نداريم! سال آينده هم به طور طبيعي ورودي دوم راهنمايي نخواهيم داشت، در نتيجه همه دانش‌آموزاني كه سال تحصيلي 92 ـ 91 در پايه دوم راهنمايي تحصيل مي‌كنند،‌ بايد قبول شوند و اين چرخه باطل در پايه سوم راهنمايي هم به همين نحو ادامه خواهد يافت، بتازگي مسئولان آموزش و پرورش اعلام كرده‌اند كه در پايه اول دبيرستان هم مردودي حذف شده است! در نتيجه دانش‌آموزان كنوني بدون هيچ گونه ارزشيابي مستمر و پايش قابل توجه تا ديپلم پيش مي‌روند و اين خطر بزرگي براي نظام آموزشي كشور است.

اين استاد علوم تربيتي كه بتازگي مطالعاتي تطبيقي را در نظام آموزشي كشور ژاپن انجام داده است، ‌مي‌گويد: در سيستم آموزشي كشور ژاپن استفاده از تكنولوژي آموزشي، ‌وسايل كمك آموزشي و معلمان مجهز به دانش روز به همراه يك برنامه‌ريزي مدون و پايش مستمر دستاوردهاي زيادي دربر داشته است. اما در كمال تاسف در نظام آموزشي كشور ما كه با افت تحصيلي وحشتناك دست و پنجه نرم مي‌كند، براي سرپوش گذاشتن بر ضعف‌هاي موجود كمرنگ كردن ارزشيابي در دستور كار قرار گرفته كه همين موضوع بشدت از كيفيت تحصيلي و سطح علمي دانش‌آموزان كاسته است.

بعضي از دانش آموزان مقطع راهنمايي توانايي خواندن و نوشتن ندارند

محمديان ضمن دعوت از اعضاي كميسيون آموزش مجلس شوراي اسلامي براي نظارت بيشتر بر طرح جديد به گزارشگر ما خاطرنشان مي‌كند: بسياري از دانشجويان اينجانب كه در دوره تحصيلات تكميلي كارهاي تحقيقاتي و ميداني مي‌كنند، در تحقيقات خود با مواردي مواجه شده‌اند كه بسيار تاسفبار است. بسياري از آنان گزارش كرده‌اند در مدارس راهنمايي با دانش‌آموزاني مواجه شده‌اند كه توانايي خواندن و نوشتن ندارند. شيوع اين وضعيت هم اصلا كم نيست. ضمن اين‌كه در آزمون‌هايي كه آموزش و پرورش به طور سراسري از دانش‌آموزان به عمل مي‌آورد شاهد اين افت تحصيلي فاحش هستيم و مسئولان آموزش و پرورش نيز به آن اذعان دارند. براي مثال ميانگين نمره برخي از دروس پايه حتي زير نمره 10 و نگران‌كننده است.

اين استاد علوم تربيتي تصريح مي‌كند: با شعار دادن و ژست گرفتن تحولي در نظام آموزشي حاصل نمي‌شود. براي دستيابي به اين هدف بايد ابزارهاي لازم نظير فناوري آموزشي، وسايل كمك آموزشي،‌ معلمان متخصص و با انگيزه و نظام ارزشيابي مستمر مهيا باشد. در غير اين صورت با تحت فشار قرار دادن معلمان براي نمره دادن به دانش‌آموران ـ آن گونه كه هم‌اكنون شاهد آن هستيم ـ افت تحصيلي و ترك تحصيل و... حل نمي‌شود.

توپ در زمين آموزش و پرورش

آن طور كه بررسي‌ها نشان مي‌دهد يكي از دلايل اصلي جدي شدن اجراي نظام 6.3.3 پافشاري عجيب آموزش و پرورش براي تغيير ساختاري نظام آموزشي كشور است. موضوعي كه موجب شده بسياري از كارشناسان در مواجهه با اصرار مسئولان آموزش و پرورش ميدان را خالي كرده و به عنوان ناظر سرانجام كار را انتظار بكشند.

لاله افتخاري، نماينده مردم تهران و عضو كميسيون آموزش و تحقيقات مجلس در اين باره مي‌گويد: از ابتداي طرح تغيير در نظام آموزشي كشور آنچه در كميسيون آموزش مجلس شوراي اسلامي پيگيري شد بررسي اين واقعيت بود كه آيا براستي تغيير ساختاري نظام آموزشي اين اندازه كه متوليان آموزش و پرورش مدعي هستند بر محتوا و ارتقاء شاخص‌هاي آموزشي تاثيرگذار است؟ در مقابل مسئولان وزارت آموزش و پرورش اصرار داشتند كه با جابه‌جايي پايه‌هاي تحصيلي و بدنبال آن تفكيك سني دانش‌آموزان، بسياري از مشكلات از جمله افت تحصيلي كاهش مي‌يابد.

وي در مورد كمرنگ شدن ارزشيابي در نظام جديد آموزشي مي‌افزايد: يكي از مواردي كه نگراني‌هايي ايجاد كرده همين موضوع است، اما مسئولان آموزش و پرورش در توجيه اين نگراني، گفتند كه تلاش مي‌كنند يك نظام پايش مستمر برقرار كنند تا ارزشيابي فقط به شب امتحان منحصر نشود. البته اين موضوع هنوز در حد ادعاست و بايد كارشناسان ميزان موفقيت طرح مذكور را بررسي كنند، ‌اما آنچه قطعي به نظر مي‌رسد تلاش متوليان آموزش و پرورش براي بسط نظام ارزشيابي توصيفي است كه طي آن نمره ملاك نيست. ظاهرا مسئولان از اجراي نظام ارزشيابي توصيفي در مقطع ابتدايي راضي هستند اما در مورد موفقيت طرح مذكور نياز به بررسي و كارشناسي بيشتري احساس مي‌شود.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>789</DOCNO>
<DATE-TIME>1390/11/08</DATE-TIME>
<CATEGORY>اجتماعی</CATEGORY>
<TITLE>وزير آموزش و پرورش:
50 درصد دانش‌آموزان باید در هنرستان‌ها تحصیل کنند </TITLE>
<SUMMARY></SUMMARY>
<NARRATIVE></NARRATIVE>
<TEXT>
آموزش > متوسطه- همشهری آنلاین:
وزیر آموزش و پروش با تاکید بر آموزش‌های کاربردی و مهارتی در مدارس گفت، حداقل 50 درصد دانش‌آموزان باید در هنرستان‌ها تحصیل کنند.

به گزارش ایسنا، حمیدرضا حاجی‌بابایی در همایش و کارگاه آموزشی تبیین سند تحول بنیادین آموزش و پرورش در تبریز، با بیان اینکه این سند تحول بنیادین، به منزله قانون اساسی نظام آموزش و پرورش کشور است، افزود: پشتوانه این سند، حدود 500 صفحه مبانی نظری است که از آموزه‌های قرآنی، سیره معصومین و آرای تربیتی تمام صاحب‌نظران حوزه و دانشگاه گرفته شده است.

 حاجی‌بابایی ادامه داد: سند تحول بنیادین به مدت شش ماه در شورای عالی آموزش و پرورش، هشت ماه در کمیته تخصصی زیر نظر شورای عالی انقلاب فرهنگی و هشت ماه در صحن این شورا مورد بحث و بررسی کارشناسی قرار گرفته است.

 وی تحول بنیادین در آموزش و پرورش را مطالبه جدی مقام معظم رهبری و خواسته فرهنگیان و مردم دانست و خاطرنشان کرد: در سند تحول بنیادین آموزش و پرورش، 131راهکار در قالب 23 هدف عملیاتی و 15 راهبرد کلان تعریف شده است.

 وزیر آموزش و پرورش، معلم و مدرسه را ارکان اصلی سند تحول بنیادین عنوان کرد و گفت: در این سند، مدرسه نقش اساسی دارد و هر اتفاقی که قرار است برای رسیدن به افق 1404 بیفتد باید در مدرسه باشد.

 وی با بیان اینکه همه باید پشتیبان مدرسه باشیم، افزود: در سند تحول بنیادین، مدرسه به‌عنوان یک پژوهشگاه تعریف شده و مجتمع‌های آموزشی که بر اساس این سند باید شکل گیرد، تمام امکانات لازم برای رشد استعدادهای دانش‌آموزان در طول مقاطع تحصیلی را خواهند داشت.

 معلم کارمند نیست

 حاجی‌بابایی با تاکید بر افزایش توان علمی معلمان خاطر نشان کرد: معتقدیم که معلم کارمند نیست، بلکه یک پژوهشگر است و باید زمینه‌های لازم برای او فراهم شود تا دانش‌آموزان پژوهشگر تحویل جامعه دهد.

 وزیر آموزش و پرورش در ادامه با تاکید بر هوشمندسازی تمام مدارس خاطرنشان کرد: طبق مصوبه دولت هر مدرسه‌ای که از این پس احداث یا مقاوم‌سازی می‌شود، باید هوشمند باشد.

 وی افزود: برای هوشمندسازی مدارس اعتبار دولتی در نظر گرفته شده و مدیران آموزش و پرورش به طور جدی دقت کنند که هزینه این کار به هیچ عنوان به خانواده‌ها تحمیل نشود.

 باید 50 درصد دانش‌آموزان در هنرستان‌ها تحصیل کنند

 حاجی‌بابایی با تاکید بر آموزش‌های کاربردی و مهارتی در مدارس و با بیان اینکه حداقل 50 درصد دانش‌آموزان باید در هنرستان‌ها تحصیل کنند، افزود: 44 درصد از مدارس آذربایجان‌شرقی، هنرستان است و قطعا این استان در آینده یک استان صنعتی و پیشرفته‌تر از امروز خواهد شد.

 وزیر آموزش و پرورش در بخش دیگری از سخنان خود از تاسیس دانشگاه ویژه فرهنگیان خبر داد و گفت: این دانشگاه سال آینده 25هزار دانشجو در 64 پردیس دانشجویی در سراسر کشور پذیرش می‌کند و مدرک آن معتبر و مورد تایید وزارت علوم خواهد بود.

 وی همچنین با بیان اینکه آموزش و پرورش یکی از ارکان مهم نقشه جامع علمی کشور است،افزود: در این نقشه 53 راهکار برای رسیدن به افق علمی کشور در سال 1404پیش‌بینی شده که 25راهکار مربوط به آموزش و پرورش است.</TEXT>
</DOC>
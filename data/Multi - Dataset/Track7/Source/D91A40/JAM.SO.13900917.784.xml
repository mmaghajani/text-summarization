<?xml version="1.0" encoding="utf-8" ?>
<DOC>
<DOCNO>784</DOCNO>
<DATE-TIME>1390/09/17</DATE-TIME>
<CATEGORY>اجتماعی</CATEGORY>
<TITLE>بيش از 120 كشور دنيا نظام آموزشي 3 ـ 3 ـ 6 يا 6 ـ 6 را اجرا مي‌كنند
آموزش 45 هزار معلم براي ششم ابتدايي</TITLE>
<SUMMARY></SUMMARY>
<NARRATIVE></NARRATIVE>
<TEXT>
معاون آموزش ابتدايي وزير آموزش و پرورش با تشريح جزئيات اجرايي نظام جديد 3 ـ 3 ـ6 از سال تحصيلي آينده گفت: از ارديبهشت سال 91، آموزش 45 هزار نيروي انساني براي پايه ششم ابتدايي آغاز مي‌شود.

فاطمه قربان در گفت‌وگو با ايسناافزود: از لحاظ نيروي انساني و تعداد معلمان در حال حاضر هيچ‌گونه مشكلي وجود ندارد و آموزش 45 هزار نيروي انساني ويژه ششم ابتدايي از ارديبهشت سال آينده آغاز مي‌شود.

وي تصريح كرد: با راه‌اندازي دانشگاه ويژه فرهنگيان در استان‌هاي كشور نياز 10 ساله دوره ابتدايي احصاء شده و همچنين تعداد نيروهايي كه قرار است بازنشسته شوند و آمار رشد جمعيتي نيز تا 10 سال آينده پيش‌بيني و مشخص شده است و بر اين اساس ساماندهي نيروهاي انساني در دستور كار اين معاونت قرار دارند.

قربان گفت: سال گذشته آموزش 70 هزار نيروي انساني براي دانش‌آموزان كلاس اول ابتدايي كه از امسال با كتاب‌هاي جديد سال تحصيلي را آغاز كردند انجام شده و با توجه به اين‌كه سال آينده كتاب‌هاي دوم ابتدايي تغيير و ششم ابتدايي نيز به اين دوره افزوده مي‌شود، آموزش نيروي انساني اين دو پايه را در برنامه لحاظ كرده‌ايم.

به گفته قربان، مدرساني از استان‌هاي كشور در كلاس‌هاي آموزشي ارديبهشت شركت مي‌كنند و پس از دريافت آموزش‌هاي لازم در طول تابستان، اين آموزش‌ها را به معلمان ابتدايي پايه ششم و دوم ابتدايي ارائه مي‌كنند تا سال تحصيلي 92 ـ 91 با آمادگي معلمان آغاز شود.

نصب دوربين در كلاس‌هاي درس

قربان گفت: در حال حاضر براي كنترل دانش‌آموزان در مدارس در سالن‌ها و بخش‌هاي عمومي مدرسه از دوربين‌هاي مداربسته استفاده مي‌شود، اما در آينده اين دوربين‌ها به داخل كلاس‌ها برده مي‌شود تا كنترل بيشتر و بهتري بر عملكرد آموزشي كلاس‌هاي درس انجام شود.

وي همچنين گفت: در فناوري‌هاي نو استفاده از فلش در ذخيره‌سازي مطالب عنوان شده از سوي معلم نيز تعريف شده كه در آينده از اين امكان براي ارائه مجدد آموزش به دانش‌آموزان در منزل و همچنين دانش‌آموزاني كه در برخي از روزهاي سال به دلايلي در كلاس درس غيبت مي‌كنند مورد استفاده قرار مي‌گيرد.

معاون وزير آموزش و پرورش تصريح كرد: همزمان با استقرار ساختار جديد، تحول در محتواي آموزشي و كتب درسي آغاز شده، به‌طوري كه از سال آينده تمامي كتب پايه دوم مقطع ابتدايي تغيير و ششم ابتدايي نيز به اين مقطع اضافه مي‌شود.

وي افزود: با توجه به اهميتي كه دوره ابتدايي در تربيت، شكل‌گيري شخصيت و يادگيري دانش‌آموزان دارد، در كارگروه‌ها و كميته‌هاي تخصصي استقرار ساختار جديد و تحول محتوايي مقرر شد مهارت‌آموزي به دانش‌آموزان در پايه ششم ابتدايي گنجانده شود.

قربان ادامه داد: بيش از 120 كشور دنيا نظام آموزشي 3 ـ 3 ـ 6 يا 6 ـ 6 را اجرا مي‌كنند و اين نشان مي‌دهد كه دوره ابتدايي از اهميت بالايي برخوردار است، ضمن آن‌كه تمامي اين كشورها به لحاظ رشد و توسعه علمي در وضعيت مناسبي قرار دارند. به گفته وي، پس از استقرار نظام جديد آموزشي كه 6 سال به طول خواهد انجاميد، هر ساله حذف يك پايه از اول راهنمايي آغاز و تا زمان حذف دوره پيش‌دانشگاهي اين روند ادامه خواهد داشت.معاون آموزش ابتدايي وزير آموزش و پرورش گفت: تحول بنيادين از امسال با تغيير كتب اول ابتدايي آغاز شده و از سال آينده تغيير كتب دوم ابتدايي و همزمان استقرار ششم ابتدايي در نظام آموزشي عملياتي مي‌شود. بر اين اساس سال 91 پايه اول راهنمايي حذف و دانش‌آموزان پايه پنجم پس از اتمام اين مقطع وارد دوره ششم ابتدايي مي‌شوند.

وي تاكيد كرد: والدين به هيچ عنوان دانش‌آموزان پايه پنجم را به كلاس‌هاي تست نفرستند؛ چرا كه دانش‌آموزان وارد پايه ششم ابتدايي مي‌شوند و هيچ‌گونه پذيرشي براي مدارس نمونه مردمي يا استعدادهاي درخشان نخواهيم داشت.

قربان ادامه داد: سال 92 پايه اول راهنمايي با ساختار و محتواي جديد وارد نظام آموزشي شده و به اين ترتيب هر ساله يك پايه از دوره راهنمايي حذف و اين روند تا سال 96 كه پيش‌دانشگاهي حذف و نظام 3-3-6 به‌طور كامل مستقر خواهد شد ادامه مي‌يابد.

قربان درباره محتواي دوره 6 ‌ساله ابتدايي نيز اضافه كرد: سازمان پژوهش و برنامه‌ريزي آموزشي در كميته‌هاي تخصصي تدوين محتوا تمامي جزئيات مربوط به محتوا را مورد بررسي قرار داده و بر اين اساس در دوره 6 ساله ابتدايي، زبان دوم براي دانش‌آموزان تدريس نخواهد شد، لذا خانواده‌ها نبايد نگران اين موضوع باشند؛ چرا كه آغاز آموزش زبان دوم از جمله زبان انگليسي و عربي بر اساس ساختار جديد در 3 ساله اول متوسطه گنجانده شده و دانش‌آموزان در نظام جديد آموزشي 6 ساله دوم آموزش اين دروس را آغاز مي‌كنند.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>777</DOCNO>
<DATE-TIME>1390/12/11</DATE-TIME>
<CATEGORY>علمی</CATEGORY>
<TITLE>تهديدات شوم ناشي از افزايش گرمايش جهاني بر امنيت غذايي سياره زمين سايه افکنده است
چتر دانش براي زمين</TITLE>
<SUMMARY></SUMMARY>
<NARRATIVE></NARRATIVE>
<TEXT>
پيامدهاي تغييرات آب و هوايي آنقدر گسترده است كه ديگر نمي‌توان چشم بر يكي از بديهي‌ترين آنها كه تاثير برامنيت تامين مواد غذايي در جهان است، ببنديم. انتشار دي‌اكسيدكربن از سوختن زغال سنگ، نفت و گاز در طول چند دهه گذشته در حال افزايش بوده و اين حجم گاز همچون پتويي زمين را پوشانده و آن را همچنان داغ و داغ‌تر مي‌كند، با ادامه اين روند، اين نگراني وجود دارد كه تب زمين بالاتر رفته و همه ساكنانش را هم بيمار كند. اين موضوع، بحراني به راه خواهد انداخت كه آثار فاجعه‌باري به دنبال دارد.

در اين ميان، بي‌شك برخي نقاط از جهان بيشتراز مناطق ديگر تحت تاثير قرار خواهند گرفت، محققان معتقدند مناطق استوايي، برخي از كشورهاي جنوب آفريقا، هند و مناطقي از جنوب شرق آسيا به دليل حساسيت و آسيب‌پذيري بالا و برخوردار نبودن از ساز و كارهاي لازم در اين زمينه بسيار آسيب‌پذير خواهند بود. به اين ترتيب، دانشمندان تمام تلاش خود را به كار گرفته‌اند و راه‌هاي متفاوتي را براي كاهش گرمايش جهاني و دماي زمين امتحان كرده‌اند. آنها بتازگي تلاش كرده‌اند با كمك مدل‌هاي آب و هوايي بررسي كنند و ببينند كه آيا مي‌شود براي زمين چتري بسازند تا از تابش آفتاب به زمين جلوگيري كند و با دور كردن انعكاس نور خورشيد به زمين، اين سياره را خنك سازد.

اين تحقيقات جديد به سرگروهي جوليا كارنگي از دانشگاه استنفورد، در زمينه بررسي اثرات بالقوه مهندسي زمين و تغييرات آب و هوايي بر توليد مواد غذايي در جهان مورد بررسي قرار گرفت، درواقع دانشمندان مي‌كوشند با اين روش، سايه‌بان امني براي زمين بسازند و شرايط امروز تهديد امنيت غذايي را بهبود بخشند. در اين طرح، آنها براي كمك به سيستم خنك‌كننده سياره زمين، استفاده از هواپيماهاي بلند پرواز را بررسي كرده‌اند. اين هواپيما مي‌تواند يك لايه از ذرات ‌ريزي را در استراتوسفر پراكنده كند. اميد مي‌رود كه اين كار منجر به انعكاس نور خورشيد به فضا ‌شود. اما تحقيقات بيشتر نشان داد چنين كاري مي‌تواند عواقب ناخواسته‌اي نيز بر مدل‌هاي آب و هوايي و بخصوص الگوي بارش به دنبال داشته باشد. البته دخالت در انتشار پرتوهاي خورشيد هم مي‌تواند بر توليد غذاي ميلياردها انسان تاثيرگذار باشد. در اين زمينه دانشمندان با استفاده از 2 مدل آب و هوايي مختلف، شرايط آب و هوايي را شبيه‌سازي كردند، در مدل اول دي‌اكسيدكربن در سطحي شبيه آنچه امروز موجود است، قرار دارد و در مدل دوم ميزان دي‌اكسيدكربن به دو برابر سطح كنوني ارتقا يافت كه اين شرايط مي‌تواند با ادامه روند فعلي انتشار كربن ناشي از سوخت‌هاي فسيلي در جو، در چند دهه آينده محقق شود.

در مدل سوم با عنوان «چتر آفتابي» فرض دو برابري دي‌اكسيدكربن، با در نظر گرفتن لايه‌اي از ذرات معلق سولفات در استراتوسفر كه به انحراف حدود 2 درصدي از نور خورشيد ورودي به زمين منجر مي‌شود، بررسي شده است، به اين ترتيب، مدل‌هاي تغييرات آب و هوايي شبيه‌سازي شد، سپس وضعيت توليد محصول و امنيت تامين مواد غذايي مورد بررسي قرار گرفت. نتايج تحقيقات اين گروه از دانشمندان نشان داد كه در مدل چتر آفتابي افزايش عملكرد در توليد محصولات در مقايسه با 2 مدل ديگر تغيير آب و هوايي با ميزان متفاوتي از دي اكسيد كربن رخ مي‌دهد و اگرچه به دليل وجود اين سايه‌بان، شاهد كاهش دماي زمين هستيم اما اين اقدام بر كاهش ميزان دي‌اكسيدكربن در جو تاثيري ندارد. به اين ترتيب، با اين‌كه در برخي موارد، افزايش تراكم دي‌اكسيدكربن باعث تحريك رشد محصولات كشاورزي مي‌شود اما ميزان اثر و غلظت دي‌اكسيدكربن بر اين افزايش، موضوعي بحث‌برانگيز است. اين در حالي است كه كارشناسان تحت‌تاثير قرار گرفتن محصولات زراعي دربرابر تنش‌هاي دمايي و به دنبال آن، بروز استرس و كاهش بازده محصولات را اثبات شده مي‌دانند.

حتي اگر بتوان به كاهش مواد غذايي و ايجاد امنيت در توليد محصولات كمك كرد به‌طور كلي، مدل‌هاي تغييرات آب و هوايي پيش‌بيني مي‌كنند كه بعضي از مناطق مي‌توانند همچنان شكننده باشند و از اجراي اين طرح‌ها آسيب ببينند.

علاوه بر اين، در اين روش چالش ديگري كه در رابطه با اسيدي شدن اقيانوس‌ها بر اثر توليد گازهاي گلخانه‌اي و دي‌اكسيدكربن وجود دارد، حل نمي‌شود.

به اين ترتيب، اجراي مدل‌هاي آب و هوايي در جهان واقعي نسبت به محيط‌هاي تحقيقاتي بسيار پيچيده‌تر است. از اين‌رو، شناخت سيستم‌هاي تغييرات آب و هوايي و درك عواقب ناشي از اقداماتي كه در جهت كنترل و تغيير آنها صورت مي‌گيرد، در بسياري موارد ناممكن است. از اين‌رو، دانشمندان براين باورند كه گزينه كاهش انتشار گازهاي گلخانه‌اي نسبت به هر گزينه ديگري براي كاهش گرمايش جهاني و جلوگيري از خطر امنيت غذايي مطمئن‌تر است با نگاهي عميق‌تر درمي‌يابيم بيشتر محققان خواستار تغيير نگاه و فعاليت بيشتر دولت‌ها جهت توسعه آگاهي ملت‌‌ها بويژه در مناطق در حال توسعه يا پرجمعيت براي كاهش گرمايش جهاني هستند.

Seed Daily / مترجم:حميده سادات هاشمي</TEXT>
</DOC>
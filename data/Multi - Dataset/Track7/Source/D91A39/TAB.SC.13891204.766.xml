<?xml version="1.0" encoding="utf-8" ?>
<DOC>
<DOCNO>766</DOCNO>
<DATE-TIME>1389/12/04</DATE-TIME>
<CATEGORY>علمی</CATEGORY>
<TITLE>كارشناسان هشدار دادند:
فرار 50میلیون انسان به نیم کره شمالی زمین </TITLE>
<SUMMARY>وي افزود: در بسياري كشورهاي آسیا و شمال آفريقا تركيبي از سياست، مذهب و ساير عوامل محرك اصلي هستند اما معمولا اين تنها فقرا هستند كه مي گويند بايد زنده بمانيم، غذا بخوريم، به خانواده ام غذا بدهم. اينها جرقه هاي انبار باروت هستند.سازمان بهداشت جهاني تخمين زده كه هر ساله مرگ 2/2 ميليون در كشورهاي در حال توسعه ناشي از بيماريهاي مربوط به غذا و آب است.</SUMMARY>
<NARRATIVE></NARRATIVE>
<TEXT>
كارشناسان هشدار دادند كه تا سال 2020 ، 50 ميليون نفر پناهنده زيست محيطي با فرار از كمبود غذاي ناشي از گرمايش زمين به شمال كره زمين هجوم مي آورند.

به گزارش خبرنگار «تابناک اجتماعی»، كريستينا تيرادو استاد دانشگاه كاليفرنيا در اجلاس سالانه انجمن آمريكايي پيشرفت علوم گفت: بر اساس بررسيهاي سازمان ملل در سال 2020 ما حدود 50 ميليون پناهنده زيست محيطي را خواهيم داشت. زماني كه شرايط زندگي مردم مناسب نباشد آنها مهاجرت مي كنند.

وي در كنار ساير سخنراناني كه در مورد تأثيرات تغييرات اقليمي بر امنيت و ايمني غذايي صحبت مي كردند افزود: وقتي شرايط زندگي براي انسان مناسب نباشد مهاجرت مي كند.
جنوب اروپا در حال حاضر هم با افزايش شديدي در تعداد مهاجران آفريقايي مواجه شده است. جرياني كه مدتهاست به آرامي اما به طور ثابت ادامه داشت. بسياري از اين مهاجران براي عبور از تنگه جبل الطارق و رسيدن به اسپانيا از مراكش يا ايتاليا از ليبي و تونس جان خود را به خطر مي اندازند.

اون تاد استاد دانشگاه ايالتي ميشيگان گفت اين جريان اخيرا و پس از يك ماه ناآرامي در تونس به سيل تبديل شد كه ناشي از كمبود غذا و بيكاري و فقر گسترده اي بود كه منجر به سقوط رژيم بن علي شد. وي به خبرگزاري فرانسه گفت: اتفاقات تونس تنها يك الگو است. تغيير دولت و سيل ناگهاني مردمي كه به ايتاليا فرار مي كنند. در حال حاضر آفريقاييها در گروههاي كوچك به اسپانيا آلمان و ساير كشورهاي منطقه مديترانه مي روند اما زماني كه استرس غذا را اضافه كنيم خواهيم ديد كه اين تعداد با چه افزايشي روبرو خواهد شد. اين كمبود غذا بود كه مردم مصر و تونس را به خيزش واداشت.

وي افزود: در بسياري كشورهاي آسیا و شمال آفريقا تركيبي از سياست، مذهب و ساير عوامل محرك اصلي هستند اما معمولا اين تنها فقرا هستند كه مي گويند بايد زنده بمانيم، غذا بخوريم، به خانواده ام غذا بدهم. اينها جرقه هاي انبار باروت هستند.
پناهنده زيست محيطي اصطلاحي بود كه در سال 2001 توسط نورمن مايرز استاد انشگاه آكسفورد به عنوان پديده اي جديد ناشي از تغييرات اقليمي مطرح شد.

ماير در سال 2001 در مقاله خود نوشت: اينها مردمي هستند كه در اثر خشكسالي، فرسايش پوسته زمين، گسترش بيابانها، جنگل زدايي و ساير عوارض زيست محيطي در موطن خود ديگر توانايي ايجاد امنيت غذايي و اقتصادي براي خود را ندارند كه فشار جمعيت و تعميق فقر هم بر مشكلات آنها اضافه مي شود. در اين شرايط اين افراد احساس مي كنند كه هيچ چاره ديگري ندارند مگر اينكه به نقاط ديگر بروند حتي اگر تلاش براي رفتن به آنجا بسيار هم خطرناك باشد.

ري نايتون از وزارت كشاورزي آمريكا هم در اين اجلاس گفت: زمستانهاي سردتر باعث مي شود تا آفتهاي حامل بيماريهاي گياهي در ماههاي سرد زنده بمانند و در بهار به محصولات حمله كنند.

افزايش بارش باران ناشي از گرمايش زمين در كنار افزايش پاتوژنهاي قارچي مي تواند تأثير عميقي بر كشت و كيفيت محصولات داشته باشد. گازهاي گلخانه اي و آلاينده هاي جوي ساختار گياهان را تغيير داده و محصولات را كاهش داده اند.

كارشناسان معتقدند كه سيلهاي ناشي از بارشهاي سنگين مي توانند بيماريهاي موجود در فضولات حيواني را به چرخه غذايي انسانها منتقل كنند.

سازمان بهداشت جهاني تخمين زده كه هر ساله مرگ 2/2 ميليون در كشورهاي در حال توسعه ناشي از بيماريهاي مربوط به غذا و آب است. </TEXT>
</DOC>
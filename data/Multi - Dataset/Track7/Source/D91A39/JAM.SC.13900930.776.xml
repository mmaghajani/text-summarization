<?xml version="1.0" encoding="utf-8" ?>
<DOC>
<DOCNO>776</DOCNO>
<DATE-TIME>1390/09/30</DATE-TIME>
<CATEGORY>علمی</CATEGORY>
<TITLE>روزانه‌ها
ترفندهايي براي مقابله با گرمايش زمين</TITLE>
<SUMMARY></SUMMARY>
<NARRATIVE></NARRATIVE>
<TEXT>
اگرچه پديده تغييرات آب و هوايي سال‌هاست تهديدي جدي براي ساكنان كره زمين محسوب مي‌شود و هر روز عوارض و مشكلات مرتبط با آن افزايش مي‌يابد، اما گويي هنوز هم خطرات مرتبط با اين معضل رو به گسترش، آن‌طور كه بايد جدي گرفته نمي‌شود.

در چنين شرايطي هر از چندگاهي آمار و اخبار تكان‌دهنده افزايش گازهاي گلخانه‌اي و در نتيجه ذوب شدن يخ‌هاي قطبي شنيده مي‌شود، اما هنوز اتحادي جدي براي مقابله با اين بحران زيست‌محيطي شكل نگرفته است. در اين ميان كارشناسان و دوستداران محيط زيست بيكار نشسته‌اند و چندسالي است كه با شكست اجلاس كپنهاگ و ادامه انتشار بي‌رحمانه گاز CO2 در جهان، به راهكارهايي مانند مديريت محلي و اتحاد مردم كشورهاي جهان عليه بحران گرمايش زمين كه با سرعت غيرقابل پيش‌بيني در حال گسترش است، روي آورده‌اند. گروهي ديگر از دانشمندان و كارشناسان نيز درباره توانايي انسان در خنك‌سازي مصنوعي زمين و پيامدهاي آن تحقيق كرده‌اند. توليد ابرهاي مصنوعي و اسپري ذرات‌معلق در جو فوقاني يا نصب سايه‌بان روي زمين‌، سفيد كردن سقف خانه‌ها و كاشتن گياهان با رنگ روشن، از جمله راه‌هايي است كه براي مقابله با گرمايش زمين توسط آنها ارائه شده است.

اين راهكارها در حالي مطرح مي‌شوند كه تا همين چند سال پيش حتي فكر كردن به آنها هم خنده‌دار بود. نكته جالب اين است كه بسياري از كارشناسان از جمله سياستمداران كشورهاي اروپايي چنين ايده‌هايي را كاملا عملياتي دانسته‌اند و به همين دليل در حاشيه نشست‌ها و اجلاس‌هاي مختلف محيط زيستي، درباره شرايط اجراي آنها مذاكره مي‌كنند.

در آخرين تحقيقي كه ماه گذشته در لندن منتشر شد و سپس در كنفرانس آب و هواي سازمان ملل متحد در آفريقاي جنوبي مورد بحث و بررسي قرار گرفت، گفته شده است نصب سايه‌بان براي زمين گزينه‌اي‌ كاملا جدي است و مي‌تواند با بازتاب اشعه خورشيد به فضا قبل از رسيدن آن به زمين،‌ تاثير بسيار سريعي در كاهش گرمايش زمين به همراه داشته باشد. به طوري كه طي چند سال دماي زمين به حالت 250 سال پيش، يعني دوره‌اي كه رشد صنايع و توليد گازهاي گلخانه‌اي منجر به بالا رفتن دماي زمين نشده بود، بازخواهد گشت. در حالي كه نظرات مثبت و منفي در رابطه با مديريت پرتوهاي خورشيدي عنوان مي‌شود، هنوز هيچ كس از عواقب اين راهكار اطمينان ندارد. ارائه پيشنهادهاي مختلف براي مقابله با گرمايش، در حالي است كه شمارش معكوس براي زمين و ساكنانش مدت‌هاست آغاز شده و پيش‌بيني مي‌شود تا سال 2014 شاهد ركورد بي‌سابقه گرم شدن باشيم. همچنين گفته مي‌شود در سال 2100 سياره ما، خشكسالي شديد، گرماي سوزان و طوفان‌هاي وحشتناك را تجربه خواهد كرد.

بهاره صفوي / گروه دانش</TEXT>
</DOC>
<?xml version="1.0" encoding="utf-8" ?>
<DOC>
<DOCNO>778</DOCNO>
<DATE-TIME>1391/01/25</DATE-TIME>
<CATEGORY>علمی</CATEGORY>
<TITLE>مدیرکل هواشناسی گلستان:
برای جلوگیری از گرم شدن بی‎رویه زمین یک همت جهانی نیاز است</TITLE>
<SUMMARY>خبرگزاری فارس: مدیرکل هواشناسی گلستان گفت: برای جلوگیری از گرم شدن بی‎رویه زمین یک همت جهانی نیاز است.</SUMMARY>
<NARRATIVE></NARRATIVE>
<TEXT>
سعید باقری امروز در گفت‎وگو با خبرنگار فارس در گرگان اظهار داشت: یک گرمایش جهانی در سطح کره زمین اتفاق افتاده که این مسئله متاثر از یک درجه تغییر اقلیمی است.

وی با بیان اینکه این تغییر اقلیم در مدت 300 سال رخ داده است خاطر نشان کرد: شاید احساس شود که آب‎ و هوا نسبت به 10 یا 20 سال گذشته تغییر کرده اما تغییر اقلیم یک مسئله بلند مدت بوده است.

باقری با بیان اینکه اکنون این مسئله از شتاب برخوردار است یادآور شد: پیش‎بینی اقلیمی برای 50 سال آینده این است که سه تا هفت درجه افزایش دما را خواهیم داشت.

مدیرکل هواشناسی گلستان ابراز داشت: تغییرات اقلیمی شدید رخ خواهد داد و باعث می‎شود که زمستان زودتر شروع و دیرتر تمام شود، بارندگی‎ها رگباری خواهد بود، باد شدید و گرما و سرمای شدیدی را در اثر تغییر اقلیم خواهیم داشت.

وی تاکید کرد: برای جلوگیری از این مسئله یک همت جهانی نیاز است و همه ما باید در این راستا کمک کنیم.

باقری یادآور شد: اگر بتوانیم برخی از اصول ساده و ابتدایی را در این خصوص رعایت کنیم کمک بسیاری در این راستا انجام داده‎ایم مثلاً اینکه چرا باید چراغ‎های روشنایی را در طول روز روشن کنیم.

مدیرکل هواشناسی گلستان خاطر نشان کرد: استفاده از لباس‎های رنگ سفید که در اسلام نیز به آن تاکید فراوان شده می‎تواند به رفع این مسئله کمک کند، اما اغلب ما از لباس‌های تیره که انرژی را در خود نگه می‎دارد استفاده می‌کنیم.

این مسئول استفاده از رنگ‎های تیره در نمای ساختمان‎ها، استفاده بیش از اندازه از کولر در فصل گرما و بخاری در فصل سرما و استفاده بیش از اندازه از انرژی را از دیگر مسائلی دانست که موجب تشدید شرایط اقلیمی خواهد شد.

باقری در پایان با بیان اینکه امسال بارش بارندگی در فروردین و اردیبهشت ماه در گلستان نرمال گزارش شده اذعان داشت: در این ماه‎ها بارندگی‎های خوبی را داریم که احتمال سیلاب نیز وجود خواهد داشت اما از خردادماه بارش کمتر می‎شود و مشکل خاصی را نداریم.

انتهای پیام/ن20/د1000</TEXT>
</DOC>
<?xml version="1.0" encoding="utf-8" ?>
<DOC>
<DOCNO>721</DOCNO>
<DATE-TIME>1389/02/07</DATE-TIME>
<CATEGORY>اجتماعی</CATEGORY>
<TITLE>فرمانده انتظامي تهران بزرگ:
طرح امنيت اخلاقي با رويكرد جديد در تهران اجرا مي‌شود</TITLE>
<SUMMARY>خبرگزاري فارس: فرمانده انتظامي تهران بزرگ اعلام كرد: طرح امنيت اخلاقي با رويكرد جديد به زودي در تهران به اجرا درخواهد آمد.</SUMMARY>
<NARRATIVE></NARRATIVE>
<TEXT>
به گزارش خبرنگار انتظامي فارس، سردار حسين ساجدي‌نيا امروز در حاشيه ديدار مردمي در مركز نظارت همگاني ناجا در جمع خبرنگاران گفت: در سال گذشته براي رصد نيازها و دغدغه‌هاي مردم تحقيقاتي را انجام داديم كه اولويت اول مردم برخي مزاحمت‌ها و اراذل و اوباش است. وي اظهار داشت: اولويت دوم مبارزه با مواد مخدر، خرده‌فروشان مواد مخدر و اولويت سوم نيز مبارزه با سرقت و موضوعات امنيت اخلاقي است كه بر همين اساس پليس تهران برنامه‌هاي خود را جهت افزايش امنيت آغاز كرده است. سردار ساجدي‌نيا افزود: در نظر داريم با كمك مردم امنيت را در سطح شهر برقرار كنيم به طوري كه در تمام طرح‌هاي پليس مشاركت مردمي مدنظر قرار گيرد و تا زماني كه مردم راضي شوند طرح‌ها ادامه خواهد يافت. فرمانده انتظامي تهران بزرگ گفت:‌ ستاد عفاف و حجاب در دولت تشكيل شده و پليس هم براساس وظيفه ذاتي خود طرح‌هايش را در اين رابطه آماده كرده كه در زمان مقتضي با رويكرد جديد اجرا خواهد شد. اجراي طرح امنيت اخلاقي تنها وظيفه پليس نيست بلكه بايد يك هماهنگي بين تمام دستگاهها و سازمان‌ها وجود داشته باشد. سردار ساجدي‌نيا در پاسخ به سؤالي مبني بر اينكه در رويكرد جديد امنيت اخلاقي گشت ارشاد حضور خواهد داشت افزود: گشت ارشاد به مفهومي كه قبلاً وجود داشت نيست بلكه اين گشت‌ها با رويكرد جديد حاضر مي‌شوند و تذكراتي را به افراد خواهند داد كه اين متفاوت از رويكرد گذشته است. وي اعلام كرد: طرح امنيت اخلاقي تنها مربوط به برخورد با بدحجابي نيست بلكه برخورد با مزاحمان نواميس، برقراري امنيت در مكان‌هاي عمومي و پاركها و... هم در اين طرح به اجرا در مي‌آيد. رئيس پليس تهران در رابطه با حضور برخي از افراد به عنوان مانكن اظهار داشت:‌ مناطقي را كه اين افراد در آنجا تردد دارند شناسايي كرده‌ايم و به زودي با آنان برخورد خواهيم كرد. سردار ساجدي‌نيا در پاسخ به سؤالي مبني بر اينكه طرح‌هاي پليس به صورت همزمان اجرا خواهد شد گفت: در رابطه با امنيت پارك‌ها پليس طرحي را در نظر دارد كه براساس آن حضور مأموران پليس در پارك‌ها پررنگ‌تر خواهد شد. وي تصريح كرد: با اجراي طرح عفاف و حجاب طرح امنيت اخلاقي را اجرا خواهيم كرد كه براين اساس پيش‌بيني مي‌كنيم تا پيش از فصل تابستان اين طرح اجرا شود. رئيس پليس تهران تأكيد كرد:‌ مشكل ما در حوزه انتظامي بحث اراذل و اوباش و سرقت است. وي در پاسخ به سؤالي مبني براينكه آيا اراذل اوباش دستگير شده مجدداً فعاليت خود را آغاز كرده‌اند افزود: اراذل و اوباشي كه با آنها برخورد شده ديگر اقدامي را در اين زمينه انجام نمي‌دهند و توبه كرده‌اند در گزارش‌هاي مردمي افرادي كه تحت عنوان اراذل و اوباش اطلاق شده‌اند در واقع اراذل و اوباش نيستند اما باعث مزاحمت براي شهروندان شده‌اند كه با آنان برخورد خواهيم كرد. فرمانده انتظامي تهران بزرگ درباره نقاط جرم‌خيز گفت: وضعيت نسبت به گذشته بهتر شده و تنها در برخي از نقاط شاهد ناهنجاري‌هايي به صورت موردي هستيم. وي اظهار داشت: هماهنگي‌هاي لازم براي جمع‌آوري معتادان پرخطر طي روزهاي آينده به عمل آمده است مـتأسفانه سازوكاري مناسبي در مرحله قبلي براي معتادان در نظر گرفته نشده بود. سردار ساجدي‌نيا در ادامه افزود:‌در مرحله قبل نتوانستند بيش از 250 معتاد را تحت پوشش قرار دهند اما با توجه به اقدامات صورت گرفته در حال حاضر ظرفيت ارودگاه ترك اعتياد شفق به 1500 نفر رسيده است. وي اظهار داشت: از اوايل سال تاكنون اقدامات خوبي در حوزه سرقت انجام شده و پليس آگاهي تهران نيز چندين باند را در اين زمينه متلاشي كرده است. در اين مدت ميزان كشفيات سرقت در پايتخت 40 درصد افزايش و ميزان دستگيري سارقان نيز 48 درصد افزايش داشته است. فرمانده انتظامي تهران بزرگ گفت: در بحث مقابله با سرقت موضوع آموزش نيز بايد جدي گرفته شود و از وقوع سرقت پيشگيري شود. در ماههاي آتي و براي مقابله با سرقت وضعيت بهتري را شاهد خواهيم بود. وي اظهار داشت: برخي از موضوعات از سوي خودروسازان بايد رعايت شود به طور مثال عدم قفل ايمني خودروها و لوازم مناسب و امنيتي موجب شده كه برخي خودروها براي سارقان وسيله‌اي آسان باشد. سردار ساجدي‌نيا در پاسخ به سؤالي مبني بر فروش سي‌دي‌گفت: بسياري از تهيه‌كنندگان و سينماگران از بنده خواسته‌اند كه با افرادي كه به صورت نادرست اقدام به فروش فيلم مي‌كنند برخورد شود. فرمانده انتظامي تهران بزرگ تأكيد كرد: با فروشندگان سي‌دي‌هاي غير مجاز در سطح شهر طي چند روز آينده برخورد سختي خواهيم كرد و پليس درصدد برخورد قاطع با افرادي كه اقدام به تكثير اين سي‌دي‌ها مي‌كنند. سردار ساجدي‌نيا افزود: شهروندان تهراني از امروز در رابطه با مسائل اراذل و اوباش،‌معتادان پرخطر و خرده‌فروشان مواد مخدر با پليس 110 تماس بگيرند تا اين موضوعات در دستور كار پليس قرار بگيرد. فرمانده انتظامي تهران بزرگ در ادامه به برنامه‌هاي پليس اشاره كرد و افزود: در مرحله اول بهبود سيستم‌ خدمات‌رساني مدنظر قرار گرفته كه در اين راستا سامانه 110 كه بيشترين حوزه خدمت‌رساني به مردم است ميانگين زمان حضور خود را به 10 دقيقه يا كمتر مي‌رسانند. در حال حاضر ميانگير مأموران پليس در صحنه 20 تا 22 دقيقه است. وي اظهار داشت: به منظور ارتقاي احساس امنيت در ميان شهروندان رفتار مناسب با شهروندان و همچنين افزايش سرعت خدمات‌رساني در دستور كار قرار گرفته است. سردار ساجدي‌نيا درباره طرح انضباط اجتماعي نيز گفت: هر طرحي زمان خاص خود را دارد و بايد در اجراي طرح‌ها نيروي انساني را نيز در نظر گرفت. در مجموع معتقدم كه بايد براي بحث انضباط اجتماعي اقدامات فرهنگي انجام شود. وي در پاسخ به سؤالي مبني بر اقدام پليس براي مقابله با شركت‌هاي هرمي اعلام كرد: اين شركت‌ها توسط پليس شناسايي شده‌اند و مورد برخورد پليس قرار خواهند گرفت. فرمانده انتظامي تهران بزرگ در پاسخ به سؤالي مبني بر جمع‌آوري ماهواره‌ها نيز گفت:‌اين موضوع همچون گذشته با حكم قضايي انجام مي‌شود و طرح جديدي نيز در اين رابطه وجود ندارد. موضوع جمع‌آوري ماهواره‌ها در حاشيه كار پليس قرار دارد. سردار ساجدي‌نيا در پاسخ به سؤالي مبني بر برنامه‌هاي پليس در روز كارگر اعلام كرد: روز كارگر را به همه كارگران عزيز و زحمت‌كش تبريك مي‌گويم پليس در اين راستا برنامه‌ خاصي ندارد و همانگونه كه در هفته پليس كارگران زحمت‌كش در مراسم ما شركت مي‌كنند پليس هم در برنامه كارگران شركت خواهد كرد. فرمانده انتظامي تهران بزرگ از اجراي دو طرح در حوزه پليس راهنمايي و رانندگي خبر داد و افزود: ساماندهي گذرگاههاي عابر پياده از طرح‌هاي مهمي است كه به اجرا درخواهد آمد و براساس آن خودروهاي عبوري مؤظف هستند پشت خط عابر پياده توقف كنند كه اين مسئله باعث كاهش 30 درصدي ترافيك خواهد شد. سردار ساجدي‌نيا در ادامه گفت: اصلاح تابلوها و بيلبردها از ديگر اقداماتي است كه توسط پليس راهنمايي و رانندگي به اجرا درخواهد آمد در حال حاضر برخي از اين تابلوها كاربردي ندارد. انتهاي پيام/ك</TEXT>
</DOC>
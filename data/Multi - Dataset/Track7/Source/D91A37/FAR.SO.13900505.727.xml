<?xml version="1.0" encoding="utf-8" ?>
<DOC>
<DOCNO>727</DOCNO>
<DATE-TIME>1390/05/05</DATE-TIME>
<CATEGORY>اجتماعی</CATEGORY>
<TITLE>احمدي مقدم خبر داد:
تشديد طرح امنيت اخلاقي در ماه رمضان</TITLE>
<SUMMARY>خبرگزاري فارس: فرمانده نيروي انتظامي گفت: در حوزه امنيت اخلاقي ناجا فعاليت‌هاي خود را تشديد كرده و در ماه رمضان با توجه به نيازي كه در جامعه براي حفظ حريم اخلاقي روزه‌داران وجود دارد اين فعاليت‌ها بيشتر مي‌شود.</SUMMARY>
<NARRATIVE></NARRATIVE>
<TEXT>
به گزارش خبرگزاري فارس از تبريز، اسماعيل احمدي‌مقدم ظهر امروز در جمع خبرنگاران از افزايش توان فني كشفيات نيروي انتظامي داد و اظهار داشت: توان پليس جمهوري اسلامي در سال‌هاي اخير در كشف جرائم پيشرفت كرده و پليس به تجهيزات فني پيشرفته كشف جرايم مجهز شده است. وي تصريح كرد: پليس جمهوري اسلامي ايران يك پليس مدرن است و با در اختيار داشتن تجهيزات پيشرفته و آزمايشگاه‌هاي مجهز ، هم سطح پليس‌هاي پيشرفته دنياست. وي با اشاره با آمار رو به رشد كشفيات پليس، خبر از كاهش جرايم در سطح كشور داد و گفت: نيروي انتظامي با بهره‌گيري از نيروي انساني متخصص و با ايمان خود در سطح كشور موفق شده ميزان كشفيات را به 85 درصد برساند. فرمانده پليس كشور افزود: امسال شاهد افزايش كشف جرايم در تمام حوزه‌ها هستيم و توانسته‌ايم با استفاده از تجهيزات پيشرفته و آموزش‌هاي نوين توان كشف پليس را ارتقا دهيم. وي ادامه داد: امسال شاهد افزايش كشف 87 درصدي در جرائم قتل و بيش از 90 درصدي جرايم جنايي كشور هستيم كه ركورد بيسابقه‌اي براي كشور محسوب مي‌شود. فرمانده نيروي انتظامي در مورد ممنوعيت سلاح سرد گفت: متاسفانه امروز با گسترش عمدي خشونت با فيلم‌هاي خارجي كه گاهي توسط صدا و سيما نيز پخش مي‌شود، مفهوم مجرم و جرم نيز تغيير كرده است، به طوري كه در گذشته اراذل و اوباش به افرادي كه مرتكب قتل و جرم مي‌شدند، اتلاق مي‌شد ولي امروز جواناني كه هيچ گونه سابقه كيفري ندارند در نخستين تجربه استفاده از چاقو مرتكب قتل مي‌شوند. وي با اشاره به برخي انتقادها از طرح ممنوعيت سلاح سرد، اضافه كرد: برخي مي‌گويند با اجراي اين قانون براي حمل كارد آشپزخانه از مغازه به منزل نيز بايد مجوز گرفت، اما مصاديق سلاح سرد مانند قمه، قداره، شمشير و چاقوي ضامن‌‌دار در اين قانون آمده است كه اين انتقادها را از ميان بر‌مي‌دارد. احمدي‌مقدم با تاكيد بر ممنوعيت حمل سلاح‌هاي غيرمتعارف افزود: اين طرح در مجلس هفتم به جريان افتاد و مسكوت ماند كه اميدواريم در مجلس هشتم در اين خصوص تصميم‌گيري شده و به تصويب برسد اما ما در عين حال معتقديم با وجود اينكه چنين قوانيني قدرت بازدارندگي دارد ولي بايد كار فرهنگي در اولويت فعاليت‌ها باشد. فرمانده نيروي انتظامي در عين حال مبارزه با گسترش و ترويج خشونت و جمع‌آوري اوباش و اراذل را از برنامه‌هاي نيروي انتظامي اعلام كرد و گفت: مبارزه قاطع و بي‌امان با جرايم خشن در دستور كار نيروي انتظامي قرار گرفته و پليس با حمل كنندگان سلاح‌هاي غير متعارف سرد برخورد قانوني قاطع خواهد كرد. *امنيت اخلاقي پيش نياز امنيت اجتماعي است اين مقام انتظامي با اشاره به اجراي طرح ارتقاي امنيت اجتماعي و اخلاقي در سطح كشور تصريح كرد: در حوزه امنيت اخلاقي فعاليت تشديد يافته، چون امنيت اخلاقي پيش نياز امنيت اجتماعي است. احمدي‌مقدم گفت: با يك نگرش اجتماعي مي‌توان شاهد بود كه شاخص‌هاي اجتماعي در سطح كشور بهبود يافته و ابعاد مختلف پيشرفت‌هاي اجتماعي به وضوح قابل ملاحظه است. فرمانده نيروي انتظامي اضافه كرد: در حوزه امنيت اخلاقي نيز ناجا فعاليت‌هاي خود را تشديد كرده و در ماه رمضان با توجه به نيازي كه در جامعه براي حفظ حريم اخلاقي روزه‌داران وجود دارد اين فعاليت‌ها بيشتر مي‌شود. وي گفت: در خصوص ماه مبارك رمضان اطلاعيه‌اي صادر شده و مثل سال‌هاي گذشته اقدامات پليس براي برخورد با روزه‌خواري انجام خواهد شد. احمدي‌مقدم افزود: در برخي سال‌ها اجازه داده مي‌شد تا رستوران‌ها به درب منازل غذا بفرستند ولي اين اجازه بهانه‌اي شد تا در مسير و گاهي در رستوران‌ها نيز غذا سرو كنند، به همين دليل امسال تصميم گرفته شد تا رستوران‌ها از سحر تا افطار تعطيل باشند، مگر رستوران‌هاي بين راهي و هتل‌ها كه با هماهنگي با اداره اماكن امكان پخت و پز در اين مدت را خواهند داشت. رئيس پليس كشور استان آذربايجان‌شرقي را از استان‌هاي امن كشور ارزيابي اعلام كرد: در ارزيابي‌ها و جمع‌بندي‌هاي امروز ‏اين استان جزو استان‌هاي موفق كشور ارزيابي شد و از نظر شاخص‌هاي امنيتي وضعيت بسيار خوبي بر اين استان حاكم است. رئيس پليس كشور به مصوبات جلسه استاني امروز اشاره كرد و از افتتاح بيمارستان نيروي انتظامي در تبريز در آينده نزديك و بهبود وضعيت اماكن انتظامي استان خبر داد. وي اعلام كرد: بر اساس ارزيابي‌هاي ما آذربايجان شرقي جزو استان‌هاي برتر از لحاظ امنيت بوده و توانسته است در مبارزه با فساد دروني موفق عمل كرده و رضايت مردم را جلب كند. انتهاي پيام/م10 </TEXT>
</DOC>
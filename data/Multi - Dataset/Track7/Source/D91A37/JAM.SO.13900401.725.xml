<?xml version="1.0" encoding="utf-8" ?>
<DOC>
<DOCNO>725</DOCNO>
<DATE-TIME>1390/04/01</DATE-TIME>
<CATEGORY>اجتماعی</CATEGORY>
<TITLE>سردار ساجدي‌نيا خبر داد:
كاهش مسايل امنيت اخلاقي</TITLE>
<SUMMARY>جام جم آنلاين: فرمانده انتظامي تهران بزرگ از كاهش 20 درصدي مسايل مرتبط با امنيت اخلاقي و 50 درصدي مزاحمت نواميس با اجراي طرح «تشديد امنيت اخلاقي» خبر داد.</SUMMARY>
<NARRATIVE></NARRATIVE>
<TEXT>
به گزارش ايسنا، سردار حسين ساجدي‌نيا روز چهارشنبه اظهار كرد: طرح «تشديد امنيت اخلاقي» از يك هفته پيش در تهران آغاز شده كه بيشتر با تذكر و ارشاد همراه بوده و تاثير خوبي را نيز در پي داشته است كه خوشبختانه از شروع اين طرح تاكنون 20 درصد مسايل مرتبط با امنيت اخلاقي كاهش پيدا كرده است.

وي افزود: در اين مدت بحث مزاحمت نواميس 50 درصد كاهش نسبت به پيش از آن داشته است و همراهي مردم باعث شده كه طرح امنيت اخلاقي را گسترش دهيم.

سردار ساجدي‌نيا با بيان اينكه با اجراي اين طرح كمتر شاهد برخي از كج‌روي‌ها و ناهنجاري‌ها در پياده‌روهاي پايتخت هستيم، افزود: طي اين مدت مردم از طريق سامانه 197 و يا به صورت حضوري تقدير و تشكر خود را از اجراي اين طرح اعلام كرده‌اند.

وي اضافه كرد: همچنين در موضوع سگ‌گرداني ماموران ما طي سه روز اخير به صورت نادر اين موضوع را در سطح شهر مشاهده كرده و با آن برخورد كرده‌اند، و ضمن توقيف خودروهاي حامل سگ نسبت به جمع‌آوري سگ‌ها نيز اقدام كرده‌اند كه خوشبختانه با همكاري خوب مردم سگ‌گرداني به شدت در پايتخت كاهش يافته است.

فرمانده انتظامي تهران بزرگ در رابطه با برخورد با صنوفي كه اقدام به عرضه علني لباس‌هاي غيرمجاز كنند برخورد مي‌شود كه اين موضوع هم به شدت كاهش پيدا كرده است و برخوردهاي لازم از سوي پليس صورت گرفته و اصناف مورد نظر به مراجع قضايي معرفي شدند.

سردار ساجدي‌نيا افزود: در بحث آتليه‌ها و آرايشگاه‌هاي مردانه پليس‌ امنيت و اماكن نظارت‌هاي خوبي داشته‌اند و برخوردهاي لازم هم صورت گرفته است. به طوري كه شاهد كاهش مسائل غيراخلاقي در اين رابطه هستيم.

فرمانده انتظامي تهران بزرگ درباره نظارت بر پارك‌ها و تفرجگاه‌ها هم گفت: پليس كوهستان و ماموران پليس امنيت اخلاقي در معابر اصلي، پارك‌ها و تفرجگاه‌ها حضور دارند به طوري كه شاهد كاهش بروز جرايم در اين مناطق بوديم. البته مواردي هم بوده است كه با آن برخورد شده و اين برخوردها به صورت قاطعانه بوده و در صورت نياز افراد مورد نظر به مراجع قضايي معرفي شده‌اند.

وي درباره فروش برخي از پوشاك‌ مربوط به خانم‌ها توسط فروشندگان مرد اظهار كرد: بعضي از اصناف در رابطه با فروش برخي از اقلام مربوط به خانم‌ها بنا بر مصوبه صنوف بايد از فروشنده خانم استفاده كنند كه بر اين موضوع نظارت مي‌شود و در اين‌باره تذكرات لازم داده مي‌شود اما اگر اصرار بر تخلف باشد صنف مورد نظر پلمپ خواهد شد.

فرمانده انتظامي تهران بزرگ در رابطه با جمع‌آوري معتادان لامكان هم گفت: در مرحله جديد اجراي طرح جمع‌آوري معتادان لامكان و كارتن‌خواب، حدود 4 هزار نفر توسط پليس جمع‌آوري شدند و تنها طي 48 ساعت گذشته هم حدود 2 هزار نفر معتاد لامكان و كارتن‌خواب جمع‌آوري شده و به اردوگاه‌هاي تعيين شده جهت طي مراحل مربوطه منتقل شدند كه مي‌توان گفت در حال حاضر وضعيت خوبي در پاركها و مراكز مختلف پايتخت در اين خصوص ايجاد شده است.

وي با تاكيد بر اينكه مردم همكاري مطلوبي را در اين زمينه با پليس دارند، افزود: تيم‌هاي مخصوصي از سوي پليس براي جمع‌آوري معتادان لامكان و كارتن‌خواب در نظر گرفته شده است و هماهنگي‌هاي لازم با مراجع قضايي هم صورت گرفته است.

سردار ساجدي‌نيا اضافه كرد: بزودي طرح تشديد برخورد با موادفروشان خرد نيز به صورت گسترده از سوي پليس در تهران اجرا شود.

وي با بيان اينكه ادعا نداريم همه معتادان را در پايتخت جمع‌آوري كرديم، افزود: در طرح پليس تنها معتادان لامكان كه تعداد آنها محدود است، جمع‌آوري شده‌اند.

فرمانده انتظامي تهران بزرگ در پاسخ به سوالي مبني بر اينكه آيا اين معتادان مجددا به سطح شهر بازنمي‌گردند يا خير، گفت: با قوه قضاييه، سازمان‌هاي ذيربط همچون بهزيستي، وزارت كشور و شوراي عالي مبارزه با مواد مخدر هماهنگي‌هايي انجام شده و اين سازمان‌ها قول‌ داده‌اند كه در اين رابطه به پليس كمك كنند، اما در مجموع پليس وظيفه خود مي‌داند كه حتي اگر قول اين سازمان‌ها عملي نشود نسبت به جمع‌آوري اين معتادان اقدام كنيم.

سردار ساجدي‌نيا درباره همكاري پليس راهنمايي و رانندگي در طرح امنيت اخلاقي هم گفت: راهنمايي و رانندگي عضوي از مجموعه پليس است و اين پليس از روز اول طرح امنيت اخلاقي در اين طرح مشاركت كرده است.

وي افزود: كليه پرسنل كادر پليس راهنمايي و رانندگي تهران بزرگ در بحث امنيت اخلاقي مانند برخورد با بدپوششي، بدحجابي، سگ‌گرداني، آلودگي صوتي با اقتدار خصوص در معابر اصلي و بزرگراههاي شهر تهران برخورد مي‌كنند. يكي از وظايف راهنمايي و رانندگي اين است كه بر موضوعات امنيت اخلاقي نظارت و با عفاف‌ستيزي برخورد كنند. اين موضوع با وظيفه راهنمايي و رانندگي مغايرتي ندارد و ماموران راهنمايي و رانندگي در مباحث امنيت اخلاقي تذكر مي‌دهند و در صورت نياز برخورد كرده و خودرو مورد نظر را نيز توقيف مي‌كنند.

سردار ساجدي نيا درباره چگونگي رفتار ماموران پليس در طرح امنيت اخلاقي گفت: اكثر افراد بدپوشش ندانسته پوشش نامناسبي را انتخاب كرده‌اند و ماموران پليس در رابطه با چگونگي برخورد، نوع مكالمه با افراد آموزش هاي خوبي را ديده‌اند و سعي شده است كه طرح امسال نسبت به سالهاي گذشته مطلوب‌تر اجرا شود؛ به شكلي كه به صورت روزانه آموزش‌هاي مورد نياز به ماموران پليس در رابطه با اجراي اين طرح داده مي‌شود و اگر خلائي هم وجود داشته باشد با توجه به گزارش‌هاي مردمي مستندسازي‌هايي كه صورت مي‌گيرد و تيم‌هاي بازرسي، اين اشتباهات را رفع مي‌كنيم كه اين موضوع تاثير خوبي داشته است و مراجعات حضوري مردم و تماس‌هاي تلفني آنها گوياي اين است كه از برخورد پليس راضي هستند البته انتقاداتي هم بوده است اما در مجموع مردم رضايت دارند.

به گفته فرمانده انتظامي تهران بزرگ تعداد اندكي از افراد بدپوشش هستند كه باآنها برخورد شده است و در مواردي كه اين افراد در برابر پليس مقاومتي داشته‌اند ماموران پليس هم به صورت قاطع با آنها برخورد كردند البته طي چندهفته اخير خوشبختانه موضوع خاصي در اين رابطه نداشته‌ايم.

وي در پاسخ به خبرنگاري مبني بر اينكه آيا ماموران پليس در طرح امنيت اخلاقي مي‌توانند كيف افراد را نيز بازرسي كنند، گفت: بعضي از وقت‌ها پليس جزو ماموريتش است كه اگر با مورد مشكوكي مواجه شد بخواهد كيف فردي را بگردد و يا كارت شناسايي از افراد بخواهد. در برخي از موارد ماموران به فردي مشكوك شده و فرد موردنظر هم سارق از آب درآمده است. به طور مثال در يك مورد دو روز پيش ماموران پليس راهور به يك خانم و آقا كه با لباس پليس قصد سوء استفاده داشتند دستگير شدند.

سردار ساجدي‌نيا خاطرنشان كرد: پليس ماموريتش را در رابطه با بحث عفاف و حجاب انجام داده و هيچگاه ماموريتش قطع نشده است، البته معتقديم كه بايد اقدامات آموزشي و فرهنگي در اين رابطه انجام شود. اما اگر اين اقدامات انجام نشده باشد پليس مجبور است ورود پيدا كند و قانون وظيفه پليس را در اين رابطه مشخص كرده است.

وي از تشديد برخورد با افرادي كه اقدام به فروش لباس‌هاي قاچاق و برگزاري شو لباس مي‌كنند توسط پليس خبر داد و گفت: پليس با اين افراد بدون مجوز مجوزي هم ندارند در صورتي كه پليس متوجه اين موضوع شود با آنها برخورد خواهد كرد.

فرمانده انتظامي تهران بزرگ خاطرنشان كرد: طي دو هفته اخير بحث برخورد با شوهاي لباس زيرزميني تشديد شده است. در يك مورد پليس متوجه شد كه دو مرد و يك زن با شناسنايي افرادي كه اقدام به راه‌اندازي شو لباس مي‌كنند در يك فرصت مناسب مراجعه كرده و به اين مكان‌ها مراجعه كرده و با بستن دستهاي فرد مورد نظر لباس و پولهاي آن را به سرقت مي‌بردند كه پليس آگاهي اين افراد را دستگير كردند.

وي درباره طرح امنيت محله‌ محور هم گفت: سال گذشته قول داديم كه امنيت در تهران به صورت محله‌محور مدنظر قرار گيرد و اين موضوع در برنامه امسال پليس قرار گرفت. پليس در حوزه برخورد با 30 جرم كه از دغدغه‌هاي اصلي مردم است در محلات و سطح شهر حضور پيدا مي‌كند.

فرمانده انتظامي تهران بزرگ با بيان اينكه تاكنون بيش از 225 نقطه از معابر پايتخت در حوزه راهور ساماندهي شده و تابلوهاي راهنمايي و رانندگي آن اصلاح شده است، افزود: با اجراي طرح امنيت محله‌محور بيش از هشت درصد از جرايم همچون سرقت خودرو، مغازه، منزل، لوازم داخل خودرو و سرقت به عنف كاهش يافته است كه اميدواريم تا شهريورماه اين كاهش 2 برابر شود.

سردار ساجدي‌نيا با بيان اينكه طرح امنيت محله‌ محور احساس امنيت را در بين مردم افزايش مي‌دهد، افزود: احساس امنيت در بين مردم تهران نسبت به سنوات گذشته افزايش يافته است و اميدواريم اين احساس نيز بيشتر شود. به طور مثال در پي اجراي طرح امنيت محله‌محور شاهد هستيم كه در سه شب اخير مردم با خانواده‌هاي خود در پارك هرندي كه پيش از اين پاتوق معتادان محسوب مي‌شد حضور پيدا مي‌كنند.

وي درباره نظارت بر پاركبان‌ها هم گفت: از آغاز سال جديد مسووليت نظارت و ساماندهي پاركبان‌ها به پليس راهور تهران بزرگ داده شده است و بناست نرخ‌هاي پاركينگ و جرثقيل ساماندهي شود تا ديگر شاهد چند نرخي بودن اين موارد در تهران نباشيم.

فرمانده انتظامي تهران بزرگ از آغاز طرح مشترك گشت بزرگراه‌هاي راهور و انتظامي از امشب در پايتخت خبرداد و گفت: از بهمن‌ماه سال گذشته تاكنون گشت پليس بزرگراه‌ها از ساعت 9 شب تا 5 صبح در 16 بزرگراه اصلي پايتخت و گشت انتظامي در چند بزرگراه ديگر راه‌اندازي شده است كه بناست عمليات مشترك بين گشت بزرگراهها و گشت انتظامي اجرا شود.

ساجدي‌نيا درباره كاروان‌هاي عروسي نيز اظهار كرد: اگر كاروان‌هاي عروسي سطح معابر را ببندند پليس با اين موضوع برخورد خواهد كرد البته برخورد پليس با كاروان‌هاي عروسي برخوردي قهرآميز نخواهد بود، هر چند مردم ما نيز در اين خصوص مراعات مي‌كنند.

وي در خصوص بحث جمع‌آوري كارتن‌خواب‌ها هم گفت: افراد كارتن‌خوابي را كه جوياي كار هستند از شهرستان‌ها به تهران مي‌آيند را به گرمخانه‌هاي پايتخت معرفي‌ مي‌كنيم و از ميان اين افراد آنهايي را كه اهل شهرستان هستند و پولي هم ندارند با تقبل هزينه مورد نياز به شهرستانهايشان مي‌فرستيم.

سردار ساجدي‌نيا درباره ساماندهي منطقه فرحزاد هم گفت: در مرحله اجراي طرح ساماندهي فرحزاد 370 نفر دستگير شده‌اند و سركرده آنها هم شخصي به نام «محمد دراز» بود كه اين فرد دستگير شد و يكسري از آلونك و پاتوق‌هاي اين افراد هم شناسايي و تخريب شد. در مرحله دوم نيز پليس 9 آلونك غيرمجاز را در اين منطقه با مجوز قضايي تخريب كرد و نزديك به 70 نفر هم دراين‌باره دستگير شدند.

به گفته فرمانده انتظامي تهران بزرگ، منطقه فرحزاد به طور مرتب در حال پاكسازي است و ساكنان مناطق موردنظر از اين اقدامات رضايت دارند.

سردار ساجدي‌نيا در پاسخ به سوال خبرنگاري مبني بر اينكه سرانجام سرقت مجسمه‌هاي پايتخت به كجا رسيد، گفت: هر سرقتي كه در پايتخت اتفاق بيفتد از سوي پليس پيگيري مي‌شود و پرونده سرقت مجسمه‌ها هنوز در حال بررسي است و نتيجه آن مشخص نشده است. </TEXT>
</DOC>
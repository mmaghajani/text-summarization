<?xml version="1.0" encoding="utf-8" ?>
<DOC>
<DOCNO>736</DOCNO>
<DATE-TIME>1391/03/07</DATE-TIME>
<CATEGORY>اجتماعی</CATEGORY>
<TITLE>سردار رادان:
طرح ارتقای امنیت اخلاقی پس از تهران در 10 استان اجرا می‌شود</TITLE>
<SUMMARY>خبرگزاری فارس: جانشین فرمانده نیروی انتظامی از اجرای طرح ارتقای امنیت اخلاقی در 10 استان کشور پس از تهران خبر داد.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از ساری به نقل از مرکز اطلاع رسانی پلیس مازندران، سردار احمدرضا رادان از اجرای طرح سالم‌سازی دریا از اول تیر ماه در استان‌های شمالی خبر داد.

وی عنوان کرد: مردم انقلابی استان‌های شمالی انتظار دارند کسانی که به این استان‌ها سفر می‌کنند اخلاق و هنجارهای اجتماعی را رعایت کنند.

رادان با اشاره به اینکه در راستای پیشگیری و مقابله با ناهنجاری‌های اجتماعی چند سالی است که طرح سالم‌سازی دریا در استان‌های شمالی کشور به ویژه استان‌های گیلان و مازندران اجرا می‌شود، افزود: با اجرای این طرح مردم می‌توانند از این مواهب الهی استفاده کنند و مطمئن باشند که رفتارهای بد اخلاقی و زشتی‌ها به حداقل رسیده است.

جانشین فرمانده نیروی انتظامی کشور از افزایش تعداد نیروها در طرح‌های سالم‌سازی سواحل دریا خبر داد و ابراز داشت: برای تقویت نیروهای عمل‌کننده در طرح از نیروهای سایر استان‌ها و مرکز نیز استفاده خواهیم کرد.

وی با تاکید بر اینکه سواحل دریای شمال جایی برای رفتارهای بداخلاقی و زشتی‌ها نیست، افزود: به اندازه‌ای که نیاز باشد از همیاران پلیس نیز در این طرح‌ها استفاده خواهیم کرد.

این مقام مسئول ابراز امیدواری کرد با همکاری و همراهی مردم در سال جاری آثار مثبت این طرح را شاهد خواهیم بود.

رادان با بیان اینکه نباید همه مسئولیت‌های طرح سالم‌سازی دریا متوجه نیروی انتظامی باشد، عنوان کرد: باید سایر دستگاه‌های مرتبط نیز در امر طرح سالم‌سازی دریا به نحو شایسته مسئولیت خود را انجام دهند و نیروی انتظامی نیز در این راستا همکاری لازم را با این دستگاه‌ها خواهد داشت.

وی درباره اقدامات نیروی انتظامی در  برقراری نظم و امنیت ایام ماه مبارک رمضان بیان داشت: وقتی ما معتقدیم که در تعطیلات غیر از ماه مبارک رمضان باید مسایل اخلاقی رعایت شود، در ماه مبارک رمضان نیز این تاکید دوچندان است.

رادان با بیان اینکه در ماه مبارک رمضان بیشتر مردم و مسلمان کشور مسائل اعتقادی را رعایت می‌کنند، اظهار داشت: طبیعتا کسانی که در ماه مبارک رمضان سفر می‌کنند باید ملاحظاتی را رعایت کنند همان طوری که سفر در ماه مبارک رمضان جایز است تظاهر به روزه‌خواری نیز جایز نیست.

جانشین فرمانده نیروی انتظامی کشور از اتخاذ تدابیری لازم برای کنترل اماکن پذیرایی و رستورانی در ایام ماه مبارک رمضان خبر داد و متذکر شد: همه ساله در این ماه طرح کنترل و نظارت بر اماکن عمومی در دستور کار قرار دارد.

رادان از اجرای طرح ارتقای امنیت اخلاقی در 10 استان کشور پس از تهران خبر داد.

انتهای پیام/ن30/گ1003</TEXT>
</DOC>
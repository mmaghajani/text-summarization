<?xml version="1.0" encoding="utf-8" ?>
<DOC>
<DOCNO>730</DOCNO>
<DATE-TIME>1390/09/20</DATE-TIME>
<CATEGORY>اجتماعی</CATEGORY>
<TITLE>سردار رادان در گفت‌و‌گو با فارس:
‌طرح امنیت اخلاقی با شدت بیشتر ادامه می‌یابد / کاهش استفاده از ماهواره در کشور</TITLE>
<SUMMARY>خبرگزاری فارس: جانشین فرماندهی نیروی انتظامی با بیان اینکه ‌طرح امنیت اخلاقی با شدت بیشتر ادامه می‌یابد، گفت: این طرح در تمام استان‌ها فراگیر می‌شود</SUMMARY>
<NARRATIVE></NARRATIVE>
<TEXT>
احمدرضا رادان امروز در حاشیه سفر خود به گیلان در گفت‌وگو با خبرنگار فارس در بندر انزلی به نزدیکی ثبت‌نام کاندیداهای مجلس شورای اسلامی اشاره کرد و اظهار داشت: اجرای قانون را باید از پلیس توقع داشت.
وی با بیان اینکه قانون ملاک تایید صلاحیت نامزدهای انتخابات مجلس است، افزود: ملاک نیروی انتظامی در اقدام‌های دیگر نیز قانون است.
رادان با تاکید بر آمادگی پلیس در بحث امنیت انتخابات، ابراز داشت: نیروهای انتظامی و دیگر نیروها برای امنیت انتخابات اگر نیاز باشد به صورتی ورود می‌کنند که تصور هرگونه فتنه و شیطنت از دل و ذهن فتنه‌گران و شیطنت‌طلبان دور شود.

*طرح امنیت اخلاقی پایان‌ناپذیر است

جانشین فرماندهی نیروی انتظامی به طرح امنیت اخلاقی اشاره کرد و گفت: این طرح تا زدودن زشتی‌هایی که در جامعه مردم را آزار می‌دهد جزو ماموریت‌های پایان ناپذیر نیروی انتظامی است.
وی ادامه داد: با وجود تمام سختی‌های این طرح و مقاومت‌هایی که توسط عده‌ای در برابر آن انجام می‌شود، طرح امنیت اخلاقی ادامه می‌یابد.
رادان با بیان اینکه امسال اجرای طرح امنیت اخلاقی از تهران بزرگ آغاز شده است، تصریح کرد: این طرح پس از چند روز در دیگر استان‌های کشور گسترش پیدا کرد.
جانشین فرماندهی نیروی انتظامی، گیلان و مازندران را از استان‌هایی برشمرد که طرح امنیت اخلاقی در آنها به اجرا درآمد و خاطرنشان کرد: مردم در این استان‌ها از ناهنجاری‌های وارداتی معترض بودند و در طرح دریا اقدام‌های بسیار شایسته‌ای صورت گرفت تا تمام افراد بتوانند از این موهبت استفاده کنند.

*استفاده از ماهواره کاهش پیدا کرده است

وی اجرای طرح امنیت اخلاقی را سبب کاهش زشتی‌ها در جاده‌ها و شهرها دانست و بیان داشت: برخورد با ماهواره‌ها در مرحله نخست به صورت علنی صورت گرفته و در مرحله بعدی با دیگر ماهواره‌ها نیز برخورد شد.
رادان با اظهار رضایتمندی از کاهش درصد استفاده از گیرنده‌های ماهواره، اذعان داشت: استفاده از گیرنده‌های ماهواره نسبت به گذشته کاهش محسوسی داشته است.
جانشین فرماندهی نیروی انتظامی ماهواره را یک تهاجم خواند و افزود: ماهواره را طراحی از طرف دشمن می‌دانیم زیرا دشمنان به دنبال بی‌تفاوت کردن جوانان و خانواده‌ها هستند.
وی با اشاره به اینکه دشمن می‌داند جوانان بی‌تفاوت در برابر آنها نمی‌ایستند، تصریح کرد: افسران جنگ نرم که از مردم هستند، ثابت کردند در تهاجم فرهنگی مانند جنگ سخت بسیار مبارز هستند و حرف‌هایی برای گفتن دارند.
رادان، ساقط کردن پهپاد آمریکایی را سبب شگفت‌زده شدن دشمنان عنوان کرد و اظهار داشت: دشمن به‌زودی می‌فهمد جنگ نرمی که علیه ایران آغاز کرده، به همت مردم مبارز ایران بازنده این نبرد است.

*انسداد مرزها نیازمند اعتبار است

جانشین فرماندهی نیروی انتظامی به مرزهای کشور اشاره کرد و بیان داشت: وضعیت امنیتی مرزها را باید در قالب حوادث امنیتی مرور کرد.
وی انسداد کامل مرزها را نیازمند تخصیص اعتبارات ذکر کرد و افزود: مرزهای شمال غرب، جنوب غرب و دو قسمت دریایی بوشهر و هرمزگان از اولویت‌های نیروی انتظامی در کنترل و انسداد مرزهاست.
رادان با تاکید براینکه اعتبارات اختصاص یافته برای انسداد مرزها نسبت به گذشته قابل مقایسه نیست، یادآور شد: انجام هزینه در مرزها درآمد است و این هزینه‌ها دور ریختنی به شمار نمی‌رود.
جانشین فرماندهی نیروی انتظامی تمام هزینه‌های انسداد و کنترل مرزها را به‌دست آوردنی توصیف کرد و گفت: با کنترل موضوع واردات و صادرات قاچاق کالا در مرزهای شمال غرب و جنوب شرق کشور تمام هزینه‌های انجام شده در این دو مرز دریافت می‌شود ضمن اینکه موضوع‌هایی مانند مواد مخدر، شرارت‌ها و ... نیز کنترل می‌شود.
وی ادامه داد: به برکت وجود مرزبانان و لطف خدا وضعیت مرزها نسبت به گذشته متفاوت شده و در بعضی از نقاط مرزی برای واردات و صادرات قاچاق مواد مخدر و دیگر کالاها تحرکی صورت نمی‌گیرد.
رادان با اشاره به اقدام‌های فیزیکی، الکترونیکی و الکترواپتیکی و همچنین حضور نیروها در مرزها، گفت: امیدواریم دولت و مجلس به دیگر مرزها توجه ویژه داشته باشند تا طرح انسداد در این نقاط نیز اجرا شود.
انتهای پیام/‌ش10</TEXT>
</DOC>
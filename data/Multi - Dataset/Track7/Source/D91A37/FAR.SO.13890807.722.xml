<?xml version="1.0" encoding="utf-8" ?>
<DOC>
<DOCNO>722</DOCNO>
<DATE-TIME>1389/08/07</DATE-TIME>
<CATEGORY>اجتماعی</CATEGORY>
<TITLE>رئيس پليس امنيت اخلاقي ناجا در گفت‌وگو با فارس:
گشت‌هاي پليس امنيت اخلاقي همان گشت ارشاد است</TITLE>
<SUMMARY>خبرگزاري فارس: رئيس پليس امنيت اخلاقي ناجا با بيان اينكه گشت‌هاي پليس امنيت اخلاقي همان گشت ارشاد است،‌ گفت: پليس امنيت مأموريت‌هايي همچون مقابله با پوشش‌هاي نامناسب زنان و مردان و مزاحمت‌هاي خياباني را اجرا مي‌كند.</SUMMARY>
<NARRATIVE></NARRATIVE>
<TEXT>
سردار احمد روزبهاني در گفت‌وگو با خبرنگار باشگاه خبري فارس «توانا» در حاشيه هفدهمين نمايشگاه بين‌المللي مطبوعات و خبرگزاري‌ها در خصوص گشت ارشاد اظهار داشت: گشت ارشاد حذف نشده ولي قبل از شروع فعاليت آنها، كار تحقيقاتي انجام شده است. وي ادامه داد: صلاح ديديم كلمه ارشاد را حذف كنيم ولي گشت‌هاي پليس امنيت اخلاقي همان گشت ارشاد است البته مأموريت‌هاي آنها فقط در قالب پوشش زنان و مردان نيست بلكه گشت‌هاي ارشاد مأموريت‌هاي زيادي دارند كه هم اكنون گشت پليس امنيت اخلاقي اين مأموريت‌ها را بر عهده دارد. سردار روزبهاني گفت: ‌پليس امنيت هم اكنون مأموريت‌هايي نظير مبارزه با اراذل و اوباش، مبارزه با مزاحمت‌هاي خياباني، آلودگي صوتي، مشروبات الكلي، پوشش زنان و مردان، گروه‌هاي مبتذل غربي و نمادهاي آنها مانند شيطان‌پرستي راانجام مي‌دهد كه آمار و عملكرد ما در اين زمينه بالاست. وي اظهار داشت:‌ در رابطه با موضوع پوشش نيز ما با افرادي كه به شكل نامناسب بيرون مي‌آيند، برخورد مي‌كنيم البته پليس به هيچ وجه از افراد بدحجاب جريمه‌اي دريافت نمي‌كند و در وهله نخست با توجيه آنها از خانواده‌هايشان درخواست مي‌كند براي اين افراد بدحجاب لباس مناسبي بياورند تا مجدد با آنها برخورد صورت نگيرد. سردار روزبهاني تأكيد كرد: اگر نياز باشد افراد بدحجاب به دستگاه‌هاي قضايي معرفي مي‌شوند و ما از آنها به هيچ وجه جريمه‌اي دريافت نمي‌كنيم. وي در خصوص شيطان‌پرستان تصريح كرد: گروه‌هاي مبتذل غربي به ويژه شيطان‌پرستان به آرامي خود را سازماندهي مي‌كنند و يكديگر را در ميهماني‌ها و پارتي‌ها شناسايي مي‌كنند همچنين اين افراد نمادها و لباس‌هاي خاصي دارند كه اين نمادها آنها را از ساير جوانان متمايز مي‌كند. سردار روزبهاني گفت: ‌اگر رسانه‌ها جهت آگاه‌سازي خانواده‌ها و جوانان در زمينه شيطان‌پرستي به ميدان نيايند، در كشور ما شيطان‌پرستان به صورت زيرزميني سازماندهي مي‌شوند و جوانان از روي نا آگاهي به مسير شيطان‌پرستي وارد مي‌شود البته 80 درصد از جوانان نا آگاهند و 20 درصد نيز چون مدتي را در خارج زندگي كرده‌اند و از طريق اينترنت با شيطان‌پرستي آشنا شده‌اند، اين نمادها را به كشور مي‌آورند. رئيس پليس امنيت اخلاقي ناجا با بيان اينكه اكثر جواناني كه از آرم شيطان‌پرستي استفاده مي‌كنند از شعار آن اطلاعاتي ندارند، تاكيد كرد: رسانه‌ها بايد به داد جوانان برسند و اطلاع‌رساني كنند چرا كه خانواده‌ها از نمادهاي شيطان‌پرستي آگاهي ندارند و اگر رسانه‌ها اين آگاهي‌ها را ايجاد كنند، خانواده‌ها به فرزندان خود مي‌گويند كه از اين آرم استفاده نكنند. سردار روزبهاني اظهار داشت: اگر اطلاعات و آگاهي وجود نداشته باشد، تسلط خانواده‌ها بر جوانان به نوعي دخالت در امور شخصي قلمداد مي‌شود و گاهي حتي حركت آنها به سمت اين گروه‌ها، ‌سرعت بيشتري پيدا مي‌كند و به خاطر لج و لجبازي با خانواده تمايل پيدا مي‌كنند كه به سمت اين گروه‌هاي مبتذل حركت كنند. وي در خصوص مشروبات الكلي اظهار داشت: مشروبات الكلي، يكي از كانال‌هايي است كه به جنگ نرم ارتباط پيدا مي‌كند يعني هر چه سن مصرف مشروبات پايين مي‌آيد،‌ برنامه ريزان خارجي به هدف خود مي‌رسند؛ سعي و تلاش پليس در جهت به دام انداختن مشروبات الكلي ادامه دارد و مردم هم بايد در اطلاع‌رساني در زمينه پخش مشروبات اقدام كنند. سردار روزبهاني در مورد نمايشگاه مطبوعات گفت: نمايشگاه رسانه بهتر شده است چرا كه اگر رسانه‌ها بهتر نشود، از چه كسي مي‌توان انتظار بهتر شدن داشت؛ رسانه‌ها بايد كاري كنند كه به حق و با صداقت احساس امنيت را در مردم ما بيشتر كنند و آگاه‌سازي نيز انجام دهند؛ هر چه آگاه‌سازي رسانه‌ها بيشتر باشد پليس در پيشگيري موفق‌تر هستند. انتهاي پيام/ ط</TEXT>
</DOC>
<?xml version="1.0" encoding="utf-8" ?>
<DOC>
<DOCNO>739</DOCNO>
<DATE-TIME>1391/04/14</DATE-TIME>
<CATEGORY>اجتماعی</CATEGORY>
<TITLE>احمدی‌مقدم:
انتقادات وارده به نیروی انتظامی در حوزه امنیت اخلاقی بی‌مورد است</TITLE>
<SUMMARY>خبرگزاری فارس: فرمانده ناجا گفت: امنیت اخلاقی اساس و پایه امنیت اجتماعی محسوب می‌شود و انتقادات وارده به نیروی انتظامی در حوزه امنیت اخلاقی بی‌مورد است.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از تبریز به نقل از پایگاه اطلاع‌رسانی پلیس آذربایجان‌شرقی، اسماعیل احمدی‌مقدم در جمع نیروهای مرزبانی آذربایجان‌شرقی هدف دشمن از جنگ نرم و تهاجمات فرهنگی را خدشه‌دار کردن امنیت اخلاقی حاکم بر ایران اسلامی دانست و اظهار کرد: امنیت‌آفرینان واقعی کسانی هستند که به تهاجمات و تعارضات فرهنگی دشمن پاسخ می‌دهند.

وی افزود: انتظار یک مفهوم واقعی است و منتظر واقعی کسی است که زمینه‌ساز ظهور ولیعصر (عج) را فراهم کرده و در زمان غیبت برای جاری‌سازی احکام الهی تلاش کند.

فرمانده نیروی انتظامی اعلام کرد: بدون شک امنیت مهم‌ترین نیاز جوامع بشری است و در دنیای پیچیده امروزی، برقراری امنیت پایدار در جامعه نیز ابعاد پیچیده‌ای به خود گرفته است.

وی گفت: در عصر ارتباطات، دشمن با استفاده از ابزارهایی همچون ماهواره و سایت‌های مجازی در صدد است با کمرنگ نشان دادن فرهنگ حاکم بر جامعه اسلامی فرهنگ منحط غربی را جایگزین کند.

احمدی‌مقدم افزود: امنیت‌آفرینان واقعی جامعه کسانی هستند که به تعارضات فرهنگی دشمنان قسم‌خورده انقلاب اسلامی پاسخ می‌دهند.

وی گفت: دشمن با ترویج قاچاق مواد مخدر، ساماندهی گروه‌های تروریستی، ایجاد اختلافات و فشارهای اجتماعی قصد دارد روحیه مردم ما را تضعیف کند.

احمدی‌مقدم افزود: امنیت اخلاقی اساس و پایه امنیت اجتماعی است و انتقادات وارده به نیروی انتظامی در حوزه امنیت اخلاقی بی‌مورد بوده و دشمن با ترویج بی‌بند و باری سعی در سست کردن پایه‌های امنیت اخلاقی جامعه را دارد.

فرمانده ناجا در ادامه هدف دشمن از ترویج بی‌بند و باری و ایجاد ناهنجاری اخلاقی را سست کردن بنیاد خانواده اسلامی دانست و گفت: وقتی بنیاد خانواده سست می‌شود طلاق‌ها در جامعه افزایش یافته باعث ایجاد معضلات اجتماعی مختلف می‌شود. 

انتهای پیام/غ30/ف4004</TEXT>
</DOC>
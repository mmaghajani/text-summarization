<?xml version="1.0" encoding="utf-8" ?>
<DOC>
<DOCNO>678</DOCNO>
<DATE-TIME>1391/04/18</DATE-TIME>
<CATEGORY>فرهنگی</CATEGORY>
<TITLE>برنامه های دولت برای ترویج کتابخوانی </TITLE>
<SUMMARY></SUMMARY>
<NARRATIVE></NARRATIVE>
<TEXT>
وزارت ارشاد از طریق اختصاص یارانه و اهدای بن خرید کتاب به افراد مختلف، دانشگاه ها و حوزه ها و توزیع کتاب در کتابخانه های سراسر کشور سعی می کند تا شرایطی فراهم کند که افراد بیشتری بتوانند کتابهای مورد علاقه و نیاز خود را تهیه کنند.

وزیر فرهنگ و ارشاد اسلامی در گفت وگوی اختصاصی با پایگاه اطلاع رسانی دولت درباره برنامه های دولت برای ترویج فرهنگ کتابخوانی و ارائه بسته های حمایتی به علاقه مندان کتاب افزود: وزارت ارشاد یکی از خریداران بزرگ کتاب است که این خود موجب تشویق و ترغیب علاقه مندان به مطالعه است زیرا کتابهایی که خریداری می شود در کتابخانه های سراسر کشور، موسسات فرهنگی و مدارس توزیع می شود تا علاقه مندان بتوانند از این منابع ارزشمند بهره مند شوند.

وی افزود: در وهله بعد هم در حد امکاناتی که وجود دارد از طریق اختصاص یارانه و اهدای بن خرید کتاب به افراد مختلف، دانشگاه ها و حوزه ها برای خرید بهتر کتاب، سعی ما بر این است که بتوانیم شرایطی را فراهم کنیم تا افراد بیشتری بتوانند کتابهای مورد علاقه و نیاز خود را تهیه کنند.

حسینی در ادامه تصریح کرد: این اقدامات نشاندهنده آن است که وزارت ارشاد و دولت جنبه حمایتی را در حوزه تشویق فرهنگ کتابخوانی با توجه به نیاز جامعه و علاقه مردم دنبال می کند و به هر میزانی که فرهنگ کتابخوانی را در کشور توسعه دهیم، به طور یقین اشتیاق به خرید کتاب نیز بیشتر می شود.

وزیر فرهنگ و ارشاد اسلامی همچنین در پاسخ به سوالی درباره کاهش میزان فروش کتاب در نمایشگاه امسال تهران اظهار داشت: میزان فروش کتاب منحصر به نمایشگاه بین المللی کتاب تهران نیست زیرا در سراسر کشور نمایشگاه های متعددی برگزار می شود و اگر بخواهیم باید آمار فروش کل نمایشگاه ها را بررسی و جمع بندی کنیم و در آن زمان می توان میزان فروش کتاب را مشخص کرد. که به این آمار باید میزان فروش کتاب در نمایشگاه یاد یار مهربان مدارس و نمایشگاه های تخصصی هم اضافه کنیم که همه اینها نشان از افرایش آمار فروش کتاب و نه کاهش آن دارد.</TEXT>
</DOC>
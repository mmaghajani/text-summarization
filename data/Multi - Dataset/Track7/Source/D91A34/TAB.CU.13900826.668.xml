<?xml version="1.0" encoding="utf-8" ?>
<DOC>
<DOCNO>668</DOCNO>
<DATE-TIME>1390/08/26</DATE-TIME>
<CATEGORY>فرهنگی</CATEGORY>
<TITLE>کتابخوانی شاخص‌ رشد و بالندگی است </TITLE>
<SUMMARY></SUMMARY>
<NARRATIVE></NARRATIVE>
<TEXT>
یک عضو کمیسیون اجتماعی مجلس گفت:سرانه مطالعه در ایران زیبنده افتخارات فرهنگی و پیشینه غنی کشور نیست.

صمد فدایی به مناسبت هفته کتاب و کتابخوانی با اشاره به اینکه کتابخوانی یکی از شاخص‌های رشد و بالندگی هر کشوری است،از پایین بودن سرانه مطالعه و کتابخوانی در ایران نسبت به بسیاری از کشورها ابراز تاسف کرد.

وی جا نیفتادن فرهنگ کتابخوانی درمیان مردم را ازعمده‌ترین دلایل بی‌توجهی آنان به مطالعه دانست وبه ایسنا گفت:به جز دانش آموزان و دانشجویان، عموم مردم آن‌طور که باید به خواندن کتاب علاقه نشان نمی‌دهند.

نماینده سنقر و کلیایی اشاره‌ای هم به تاثیر توسعه فضاهای مجازی خصوصا اینترنت بر بی‌انگیزگی جامعه نسبت به مطالعه داشت و ادامه داد: باید استفاده درست و به جا از اینترنت در بین مردم نهادینه شود و به گونه‌ای برای استفاده از آن برنامه‌ریزی کنیم که زمان مطالعه را اشغال نکند.

فدایی بر لزوم تقویت کتابخانه‌های عمومی تاکید کرد و افزود: به روز نبودن عناوین کتاب‌ها و در دسترس نبودن برخی از عناوین از دیگر دلایل بی‌توجهی مردم به فرهنگ مطالعه است که باید این مشکل را نیز برطرف کنیم.

این نماینده مجلس تصریح کرد: باید آموزش کتابخوانی را از خردسالی در برنامه فرزندان‌مان قرار دهیم و در مدارس نیز ساعتی برای مطالعه آزاد کتاب‌های مورد علاقه دانش‌آموزان در نظر گرفته شود.

وی ادامه داد:اگرچه مشکلات اقتصادی نیز در تهیه کتاب بی‌تاثیر نیست، اما با گسترش کتابخانه‌های عمومی این مشکل نیز تا حدی مرتفع می‌شود.

نماینده سنقرو کلیایی توزیع بن‌های خرید کتاب میان علاقمندان را از دیگر راهکارهای افزایش انگیزه مردم خصوصا اقشار تحصیل کرده نسبت به مطالعه دانست.</TEXT>
</DOC>
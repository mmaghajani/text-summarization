<?xml version="1.0" encoding="utf-8" ?>
<DOC>
<DOCNO>679</DOCNO>
<DATE-TIME>1391/04/26</DATE-TIME>
<CATEGORY>فرهنگی</CATEGORY>
<TITLE>گرانی‌ها به "یار مهربان" هم رحم نکرد </TITLE>
<SUMMARY>ادامه روند گراني كاغذ و قيمتهاي بالاي كتاب يار مهربان و دوست داشتني روزهاي نه چندان دور‏، كم كم شرايطي را فراهم مي‌آورد كه پس از غفلت مسئولان مردم نيز از كتاب غافل شوند و اندك اندك كتاب كالايي لوكس و موزه‌اي شود.</SUMMARY>
<NARRATIVE></NARRATIVE>
<TEXT>
این روز‌ها نه تنها مسئولان از «یار مهربان» غافل شده‌اند بلکه مردم نیز با توجه به گرانی‌های اخیر، کتاب و کتاب خوانی را از برنامه روزانه خود خارج کرده‌اند.

به گزارش خبرنگار ایلنا در مشهد، در شهر‌ها حجره‌هایی وجود دارد که بر سردرشان حک شده؛ «کتاب فروشی».

وقتی فرزندم پرسید: بابا کتاب فروشی چیست؛ تازه به ذهنم رسيد آخرین باری که سراغ کتاب فروشی را گرفته بودم به دوران نوجوانیم باز می‌گشت!!

شاید این نیمچه داستان در ذهن خوانندگان طنز تداعی شود اما باید این را لحاظ کرد که در کشورمان با وجود سرعت گرفتن تکنولوژی به ویژه رشد قارچ گونه فضاهای مجازی، بسیاری از سنت‌ها و روش به انباری خاطراتمان منتقل می‌شود تا آنجا که اگر فکر اساسی مسئولانه آن‌ها را پیگیری نکند شاید داستان بالا صحت یابد.

* کاغذ ارزان می‌شود!؟

وقتی این جمله به گوش می‌رسد ناخوداگاه صحبت محسن پرویز معاون امور فرهنگی وزارت فرهنگ و ارشاد اسلامی در دوران صفار هرندی به ذهن می‌آید.

وی حدود شش سال پیش در افتتاحیه رسمی نمایشگاه کتاب استانی فارس در خصوص اینکه کاغذ آزاد شده و دیگر به آن یارانه تعلق نمی‌گیرد و هیچ نظارتی بر فروش آن و به ویژه قیمت کتاب نیست؛ تنها یک نظریه جالب توجه و تاریخی گفت. آن اینکه: «بازار کتاب، بازار عرضه و تقاضا است، ناشر بنا بر تقاضای بازار و مشتری کتاب را عرضه می‌کند».

و اما نظر امروز محسن پرویز ظاهرا چیز دیگری است. محسن پرویز نویسنده و سخنگوی انجمن قلم در گفتگو با رسانه‌ها با اشاره به اینکه کلیه کاغذ فروشان گران فروش باید مشمول تعزیرات شوند، گفته است: اعمال نظارت بر روی تمامی مراحل ورود و توزیع کاغذ و چاپ و نشر محصولات فرهنگی مکتوب از سوی سازمان تعزیرات و وزارتخانه‌های فرهنگ و ارشاد اسلامی و بازرگانی ضروری است.

وی در ادامه با بیان اینکه بهتر است که به جای گرانی بگوییم افزایش قیمت کتاب، بیان کرده است: از دلایل لزوم جابه جایی این دو اصطلاح، می‌توان به این امر اشاره کرد که در مقایسه با سایر کالا‌ها، کتاب در کشور ما گران نیست.

این نویسنده، کتاب را در سبد کالای خانواده جزو کالاهای ارزان قیمت به حساب آورده و اظهار کرده است: «کتاب در فرهنگ ما برخلاف سایر اجناس (و حتی تنقلات و خوراکی‌های تفریحی چون بستنی) جا نیفتاده و این امر موجب می‌شود تا افزایش قیمت آن، حتی اگر کمتر از سایر کالا‌ها باشد، در برابر چشمان اقشار مختلف جامعه زیاد جلوه کند.»

پرویز واقعیت را افزایش قیمت کتاب به تناسب تورم حاکم بر اقتصاد جامعه دانست و رشد قیمت متناسب با تورم را منطقی بر شمرده و بیشتر از آن را نمایان گر ناکارآمدی سیستم‌های نظارت و بازرسی دانسته است.

وی همچنین تصریح کرده که در حال حاضر بازار کاغذ با مشکلی انکارناپذیر به نام عرضه اندک داخلی این ماده، و عرصه نشر کشور با قیمت کاذب آن، مواجه است.

وی ادامه داده است: البته کاغذ وارداتی با قیمت رسمی وارد و به کاغذ فروشان عرضه شده است و هیچ کس نمی‌تواند مدعی شود که کاغذ را از مرجع خارجی به قیمت گران خریده است؛ لذا ماموران تعزیرات حکومتی می‌توانند به راحتی با بررسی پرونده‌ها و فاکتورهای مربوطه گران فروشان را پیدا و جریمه کنند.

برای ناشران کاغذ می‌خریم! / کاغذ با ارز دولتی در راه است

بهمن دری معاون کنونی امور فرهنگی وزیر فرهنگ و ارشاد اسلامی در خصوص گرانی کتاب به رسانه‌ها گفته است که: یکی از عوامل افزایش قیمت کتاب، کاغذ است که مولفه‌ای بسیار مهم محسوب می‌شود.

وی با تاکید بر آنکه از تمامی مولفه‌های تاثیرگذار در کاهش قیمت کاغذ بهره خواهیم گرفت، بیان کرده است: خرید کاغذ با نرخ مرجع اعلام شده از سوی بانک مرکزی برای ناشران، در دستور کار قرار گرفته است.

جالب اینجاست که این مصاحبه در اردیبهشت ماه سال جاری صورت گرفته و هفته گذشته که خبرنگاران وزیر ارشاد را در مشهد دیدند دوباره گریزی به این موضوع زدند و سید محمد حسینی در جواب از عزم جدی دولت برای برطرف کردن کمبود کاغذ و همچنین کاهش قیمت آن در کشور خبر داده است.

وی گفته است: بر اساس هماهنگی‌های انجام شده با وزیر صنعت، معدن و تجارت و برای کاهش مشکل یاد شده در آینده نزدیک کاغذ با ارز دولتی وارد کشور می‌شود.

وی حمایت از کارخانجات داخلی تولید کننده کاغذ یکی دیگر از اقدام‌های مهم در این زمینه دانسته است.

حال و روز ناشران خوب نیست

وقتی از مدیر مسئول انتشارات خصوصی رادکان در خصوص روند چاپ کتاب سؤال می‌کنم، بدون درنگ می‌گوید: دیده‌ای که ساخت و ساز ساختمانی در شهر به علت گرانی مصالح کم شده، حال و روز ناشران بد‌تر از آن است.

علی اصغر ابوعطا ادامه می‌دهد: اگر یک ساختمان ساخته می‌شود، این امید وجود دارد که با تکمیل و فروش آن همه چیز احیاء می‌شود، اما شما کمتر ناشری را پیدا می‌کنید که با وجود قیمت بالای کاغذ باز هم انباری بزرگ از کتاب‌های چاپ کرده و فروش نرفته نداشته باشد.

وی با اشاره به اینکه چاپخانه داران و کاغذ فروشان برندگان اصلی عرصه چاپ هستند، تصریح کرد: در این میان مردم، ناشران را مسئول گرانی کتاب می‌دانند.

این فعال فرهنگی خاطر نشان کرد: اگر تدابیر جدی در نشر کتاب و به ویژه قیمت کاغذ دیده نشود، شاید آیندگان کتاب را تنها در موزه‌ها بیابند.
</TEXT>
</DOC>
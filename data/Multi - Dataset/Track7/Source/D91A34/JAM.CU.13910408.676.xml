<?xml version="1.0" encoding="utf-8" ?>
<DOC>
<DOCNO>676</DOCNO>
<DATE-TIME>1391/04/08</DATE-TIME>
<CATEGORY>فرهنگی</CATEGORY>
<TITLE>كتاب به خانه‌ها مي‌رود يا فرهنگ كتابخواني</TITLE>
<SUMMARY>جام جم آنلاين: مشاور رييس جمهور در امور بانوان از طرح راه‌اندازي كتابخانه‌هاي سيار براي تأمين اوقات فراغت بانوان خبر داده است. </SUMMARY>
<NARRATIVE></NARRATIVE>
<TEXT>
بر اساس گفته‌هاي مريم مجتهدزاده بسياري از خانم‌هاي خانه‌دار فرصت مراجعه به كتابخانه‌هاي عمومي را نداشته و تمايل دارند در خانه مطالعه كنند از اين رو به نظر مي‌رسد طرح راه‌اندازي كتابخانه سيار در استان‌ها راهكار مناسبي براي تأمين اوقات فراغت بانوان به شيوه مفيد باشد.

خواندن اين خبر با كليات اعلام شده كاملا اميدوار كننده به نظر مي‌رسد و نشان مي‌دهد خلاقيت‌هاي خوبي براي آگاه سازي زنان در حوزه دولتي وجود دارد، اما اجراي چنين طرح‌هايي معمولا در اجرا و عمل چندان هوشمندانه پيش نمي‌رود.

در اجراي چنين طرحي، ايجاد نياز براي مطالعه، بيش از هر چيزي ضروري به نظر مي‌رسد. حتي اگر كتاب به خانه برسد، اما نياز به مطالعه در افراد خانواده وجود نداشته باشد، در همان ابتدا اجراي چنين طرحي با شكست مواجه شده است.

خصوصا كه در كشور ما متوسط مطالعه روزانه مردم در بسياري از آمارها تك‌رقمي است، يعني ايرانيان به طور متوسط روزانه كمتر از 10 دقيقه مطالعه مي‌كنند.

علاوه بر ايجاد نياز به مطالعه، عنوان‌ كتاب‌هاي انتخابي براي چنين طرحي بايد با ظرافت انتخاب شود. متاسفانه اغلب كتاب‌هايي كه در طرح‌هاي رايگان يا تخفيف عرضه مورد توجه قرار مي‌گيرد بر محور خانه‌داري، همسرداري يا آشپزي مي‌چرخد.

موضوعاتي كه بي‌اهميت نيست اما براي همه زنان جذابيت مطالعه ندارد خصوصا كه بايد يكي از اهداف چنين طرح‌هايي بالا بردن بينش فرهنگي زنان در مسائل تربيتي، روان‌شناسي، ادبيات و حوزه‌هاي مشابه باشد.

از طرفي توزيع موضوعي كتاب‌ها در مناطق مختلف شامل مناطق مرفه نشين يا متوسط، مناطق روستايي يا شهري بايد متفاوت باشد. بر اين اساس شاخص‌هاي فرهنگي، مادي، جغرافيايي و بومي مناطق مختلف در توزيع كتاب‌ها اهميت فراواني دارد.

با وجود اين، مركز امور زنان و خانواده رياست جمهوري بايد همراه با تدوين طرح‌هاي خوب در حوزه زنان در اجرا و عمل نيز با هوشمندي نيازهاي حوزه زنان را كه آگاهي در اولويت آن است، مد نظر قرار دهد وگرنه نمي‌توان به كتابخوان كردن زنان با اجراي طرح‌هاي غيرعلمي دل خوش كرد.

مستوره برادران نصيري - گروه جامعه</TEXT>
</DOC>
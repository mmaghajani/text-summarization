<?xml version="1.0" encoding="utf-8" ?>
<DOC>
<DOCNO>665</DOCNO>
<DATE-TIME>1390/05/02</DATE-TIME>
<CATEGORY>فرهنگی</CATEGORY>
<TITLE>/يادداشت/
عادت نكردن به عادت مطالعه</TITLE>
<SUMMARY>خبرگزاري فارس: فرهنگ عادت به مطالعه هنوز ميان خانوارهاي ايراني به عنوان يكي از نيازهاي اساسي جا نيفتاده و در بسياري از خانواده‌ها والدين با كتاب بيگانه هستند و اين عادت به مرور به فرزندان هم سرايت مي‌كند.</SUMMARY>
<NARRATIVE></NARRATIVE>
<TEXT>
كتاب به عنوان يكي از كالاي فرهنگي هنوز در سبد خانوارهاي ايراني جاي چنداني ندارد و اين واقعيتي است كه نمي توان آن را انكار كرد. درباره اين موضوع مباحث فراواني تا به حال در رسانه‌هاي مختلف مطرح شده كه در اغلب اين بحث ها، راهكار اساسي اين مسئله در نهادينه كردن فرهنگ مطالعه در ميان اعضاي خانواده ها اعلام شده است، اما اين كه راهكار مورد اشاره را چه كسي يا چه كساني بايد عملي كنند تا به حال به گزينه مشخصي اشاره نشده و فقط به نقش اساسي خانواده‌ها در اين ميان تأكيده شده و اين كه يك خانواده اهل مطالعه مي‌تواند تداوم مطالعه مستمر در جامعه را نهاديته كند و عادت به مطالعه را در نزد فرزندان جاري و نهادينه كند. البته شكي نيست كه علاقه به كتاب و عادت به مطالعه، امري ا‌ست اكتسابي و بايد اين علاقه را از بچگي در كودكان به‌وجود آورد. نقش مادر، پدر و معلم‌ها در «عادت دادن به مطالعه» به مراتب نقشي بسيار حساس و خطير است. اغلب كارشناسان معتقدند بهتر است كه پدر و مادر، خود اهل مطالعه باشند تا كودك با مشاهده آنان، كتابخواني و مطالعه را نيز همانند ساير امور از والدين خود تقليد كند. كودكان معمولاً بسياري از رفتارهاي والدين خود را سرمشق خود قرار مي‌دهند و اگر در يك خانواده اي پدر و مادر اهل مطالعه باشند، بي شك كودكان آن خانواده هم مطالعه را به عنوان يكي از آداب رايج در آن خانواده فرض كرده و با توجه به توانايي‌هاي خود به تداوم آن استمرار مي‌ورزند. به‌طوركلي هرچه كتاب بيش‌تري در اختيار بچه‌ها قرارگيرد، كتابخواني و مطالعه در ميان آنان با سرعت بيشتري رواج مي ‌يابد؛ بنابراين در مهدكودك‌ها و مدارس ابتدايي، كتاب كودكان همچون اسباب‌بازي بايد در اختيار بچه‌ها قرار داده شود تا آن را همانند اسباب‌بازي لمس كرده و حتي مطالعه به‌صورت بازي درآيد و رواج پيدا كند. در اين بين شايد اين مسئله مطرح شود كه با توجه به پايين بودن تيراژ كتاب‌ها و در دسترس نبودن آثار قابل توجه، چگونه مي‌توان به كتاب‌هاي مناسب براي گروه هاي سني مختلف از جمله كودكان و نوجوان دسترسي پيدا كرد و آنها را در اختيار كودكان و نوجوانان قرار داد؟ پاسخ به اين سئوال چندان سخت نيست، چرا كه اكنون در بسياري از شهرهاي كوچك و بزرگ و حتي روستاهاي دور افتاده كتابخانه‌هاي عمومي فعاليت دارند كه اكثر كتاب‌هاي مناسب را مي‌توان در اين مراكز يافت. تنها كافي است اعضاي خانواده‌ها در يكي از اين كتابخانه‌ها عضويت داشته باشند تا به اغلب كتاب‌هاي منتشره در كشور دسترسي داشته باشند. متاسفانه عضويت در كتابخانه‌هاي عمومي براي اعضاي اغلب خانواده‌هاي ايراني هنوز جا نيفتاده و هنوز هستند خانواده‌هايي كه هيچ يك از اعضاي آن در هيچ يك از كتابخانه‌هاي عمومي عضويت ندارند. در حالي كه مي‌توان اين موضوع را به يك فرهنگ عمومي در جامعه گسترش داد و در كيف هر ايراني ميان انواع كارت‌هاي رنگارنگ (از باشگاه‌هاي ورزشي گرفته تا بانك‌هاي خصوصي و دولتي) كارت عضويت در كتابخانه هم جاي گيرد. -------------------------------------- نويسنده: علي‌الله سليمي -------------------------------------- انتهاي پيام/ك</TEXT>
</DOC>
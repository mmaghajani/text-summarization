<?xml version="1.0" encoding="utf-8" ?>
<DOC>
<DOCNO>641</DOCNO>
<DATE-TIME>1389/06/17</DATE-TIME>
<CATEGORY>اقتصادی</CATEGORY>
<TITLE>معاون گردشگري كشور خبر داد
تشكيل "كميته تحقق سند چشم‌انداز افق 1404 صنعت گردشگري "</TITLE>
<SUMMARY>جام جم آنلاين: معاون گردشگري كشور از تشكيل "كميته تحقق سند چشم‌انداز افق 1404 صنعت گردشگري " در شش ماه دوم سال جاري خبر داد.</SUMMARY>
<NARRATIVE></NARRATIVE>
<TEXT>
به گزارش فارس، عليرضا عامري گفت: بر مبناي اين سند در سال 1404 تعداد 20 ميليون گردشگر و 5/1 درصد از درآمد گردشگري جهاني براي ايران متصور شده است.

وي ادامه داد: براي تحقق اين امر سازمان ميراث‌فرهنگي، صنايع‌دستي و گردشگري به عنوان سياست‌گذار تنها يكي از سازمان‌هاي دخيل در اين امر به شمار مي‌رود و نيازمند تعامل ساير سازمان‌هاي ذي‌ربط است، بنابراين در اين كميته وظايف ديگر سازمان‌ها تعيين خواهد شد و به عبارت ديگر تكليف ارگان‌هاي مختلف براي رسيدن به اين افق مشخص مي‌شود.

عامري تصريح كرد: ساختار اين كميته همانند ستاد تسهيلات سفر است كه اگر چه متولي آن سازمان ميراث فرهنگي است اما با توجه به عضويت بيش از 16 نهاد در اين ستاد هر يك از اعضا وظايف خاص خود را دارند.

عامري ابراز اميدواري كرد: با تشكيل اين كميته و استخراج وظايف دستگاه‌هاي مختلف بتوانيم به نتايج مورد نظر در اين حوزه دست پيدا كنيم.

معاون گردشگري از راه‌اندازي ميزگردهاي گردشگري در رسانه‌ ملي به عنوان ديگر برنامه‌ اين معاونت براي شش ماهه دوم سال ياد كرد و بيان داشت:‌ اين برنامه نيز با هدف ارائه تحليل‌هاي كارشناسي در حوزه گردشگري و بازتعريف مفاهيم و كليد واژه‌هاي گردشگري و بهره‌مندي از نظرات كارشناسان، فرهيختگان و اساتيد دانشگاهي و افراد با تجربه بخش خصوصي و پيشكسوتان و همچنين تنوير افكار عمومي و فرهنگ‌سازي مقوله سفر و گردشگري برگزار مي‌شود.

وي تصريح كرد: در اين راستا طي تفاهم‌نامه‌اي ميان روابط عمومي سازمان ميراث‌فرهنگي و شبكه يك سيما قرار است در 720 دقيقه و 18 برنامه هفتگي موضوعات مختلف صنعت گردشگري مورد بحث و بررسي قرار گيرد.

عامري با بيان اينكه در تلاش هستيم نخستين ميزگرد در ايام هفته جهانگردي برگزار شود، افزود: همچنين مشابه اين كار مي‌تواند با حضور كارشناسان و دانشگاهيان به جز صدا و سيما در محل‌هاي غير رسانه‌اي مانند معاونت گردشگري يا در مكان‌هاي علمي، دانشگاهي و فرهنگي برگزار شود.

احيا و تقويت كميته‌هاي تخصصي گردشگري كه پيش از اين در اين معاونت فعال بود از ديگر موضوعاتي بود كه عامري به آن اشاره كرد و گفت: با توجه به گستردگي جغرافيايي كشور و برخورداري از تنوع زيستي و ظرفيت‌هاي فرهنگي، تاريخي، طبيعي و معنوي و از سويي سلايق و علايق مسافران و گردشگران داخلي و خارجي نياز است كه گردشگري با موضوعات تخصصي مورد توجه قرار گيرد.

در اين راستا بايد كميته‌هاي گردشگري سلامت، روستايي و عشايري، زيارتي و مذهبي، ورزشي، علمي و دانشجويي، تجاري و نمايشگاهي و طبيعت‌گردي با سازكار مناسب و در جهت تامين نيازهاي مسافران و گردشگران و ايجاد رونق در فضاي كسب و كار بخش خصوصي و تنوع بخشيدن به محصولات گردشگري احيا و تقويت شوند.

اين مقام مسئول در معاونت گردشگري سازمان ميراث فرهنگي همچنين خاطر نشان كرد: نخستين همايش گردشگري سلامت را در سال جاري با مشاركت بيمارستان خراسان شهر مشهد و اتاق بازرگاني برگزار خواهيم كرد كه در حال انجام برنامه‌ريزي‌هاي لازم در اين حوزه هستيم.

عامري با اشاره به راه‌اندازي تورهاي شبانه تهران‌گردي تصريح كرد: توسعه و تقويت تورهاي شبانه نيز از ديگر موضوعات در حال پيگيري از سوي اين معاونت است، چرا كه معتقديم برگزاري تورهاي تهران‌گردي مي‌تواند الگويي براي راه‌اندازي اين تورها و در ساير استان‌ها باشد.

وي همچنين خاطر نشان كرد:‌ از آنجا كه پس از پايان ماه مبارك رمضان تا فاصله بازگشايي مدارس شاهد افزايش حجم سفرها در استان‌هاي مختلف خواهيم بود بنابراين طي دستوري تمامي ستادهاي تسهيلات سفر استان‌ها در حالت آماده‌باش قرار خواهند گرفت تا بتوانيم خدمات مناسبي را به گردشگران ارائه دهيم.

وي همچنين از برگزاري هفتمين اجلاس وزراي گردشگري كشورهاي اسلامي (OIC) در آذرماه، هشتاد و نهمين شوراي اجرايي سازمان جهاني جهانگردي(UNWTO) در آبان‌ماه، برگزاري دومين همايش بين‌المللي تورگردانان جهان از 28 آبان لغايت 3 آذرماه، برگزاري نهمين كميسيون مشترك ايران و يمن و برگزاري هجدهمين نشست كميسيون مشترك ايران و پاكستان به عنوان ديگر برنامه‌هاي پيش‌بيني شده براي نيمه دوم سال‌جاري خبر داد.

عامري در ادامه از تشديد و تقويت نظارت تاسيسات و موسسات گردشگري، تشكيل شوراي برنامه‌ريزي آموزشي،‌ برگزاري همايش‌هاي ملي طبيعت‌گردي در هفت استان، راه‌اندازي و تاسيس دفاتر اطلاع‌رساني گردشگري در 21 كشور، راه‌اندازي، احيا و تقويت خانه‌هاي جهانگردي و راه‌اندازي دفاتر اطلاع‌رساني گردشگري در فرودگاه‌هاي مناطق آزاد به عنوان ديگر برنامه‌هاي اين معاونت ياد كرد.

معاون گردشگري با اشاره به پنجم مهرماه روز جهاني گردشگري تصريح كرد: هفته گردشگري همزمان با روز جهاني جهانگردي و طي ويژه‌برنامه‌اي كه در سالن اجلاس سران برگزار مي‌شود آغاز خواهد شد و برنامه‌هاي متنوعي براي اين هفته تدارك ديده شده است.

وي ادامه داد: گردشگري و تنوع زيستي، گردشگري همت‌مضاعف كار مضاعف، گردشگري رسانه و خانواده، گردشگري طبيعت‌گردي و توسعه پايدار، گردشگري بخش خصوصي صنوف و گروه‌هاي مردم‌نهاد، گردشگري صنايع‌دستي و هنرهاي سنتي و گردشگري ميراث فرهنگي و موزه‌‌ها اسامي انتخاب شده براي روزهاي هفته گردشگري است.

وي همچنين به تشريح عملكرد اين معاونت در شش ماهه نخست سال جاري پرداخت و گفت: برگزاري نخستين جشنواره ملي پرنده‌نگري در حوزه طبيعت‌گردي، حضور در نمايشگاه‌هاي داخلي و خارجي، برگزاري جلسات كميته‌هاي فني مشترك گردشگري ميان ايران و كشورهاي عراق، سوريه، مالزي، تركيه، ونزوئلا و عمان، برگزاري تورهاي آشناسازي براي اصحاب رسانه، سفرا، مديران دفاتر خدمات مسافرتي، پيگيري بيمه گردشگري، ويزاي الكترونيك و كارت اعتباري مسافران ورودي از جمله اين برنامه‌هاي است.

عامري از نظارت بر تاسيسات و موسسات گردشگري، تدوين و بازنگردي در آئين‌نامه‌ها و دستورالعمل‌ها وبه روز رساني آنها با شرايط جديد و برنامه‌ريزي براي ساماندهي وضعيت آموزش در صنعت گردشگري از ديگر برنامه‌هاي انجام شده در شش ماه گذشته ياد كرد و بيان داشت: در برخي موارد به نتايج قابل قبولي رسيديم.

معاون گردشگري در بخشي ديگر به ارائه آماري از ميزان گردشگران ورودي به كشور در 5 ماهه نخست سال‌جاري پرداخت و در اين رابطه گفت: تعداد گردشگران ورودي به كشور از تاريخ يك فروردين ماه تا 31 مرداد از مرزهاي زميني، هوايي و دريايي يك ميليون و 285 هزار و 814 نفر بوده است كه به تفكيك 987 هزار 913 نفر از مرزهاي زميني ، 8 هزار و 697 نفر از طريق دريايي و 288 هزار و 308 نفر از طريق هوايي به كشور وارد شده‌اند كه در مجموع 3/38 درصد رشد را شاهد هستيم.

عامري متذكر شد: در نوروز نيز تعداد 120 ميليون و 480 هزار و 402 تردد بين استاني و 40 ميليون و 367 هزار و 37 نفر شب اقامت نيز انجام شد، علاوه بر اين 48 هزار و 950 مورد نظارت بر تاسيسات و موسسات گردشگري صورت گرفت كه تعداد 67 مورد تعليق، تعطيل و لغو مجوز را به دنبال داشت.

اين مقام مسئول خاطرنشان كرد: در دو ماه گذشته نيز تعداد 102 ميليون و 566 هزار و 400 نفر سفر و تردد بين استاني انجام شده است و 25 ميليون و 728 هزار و 207 نفر شب اقامت نيز به ثبت رسيده است. همچنين تعداد 19 هزار و 421 مورد نظارت صورت گرفته در اين مدت 70 مورد تعليق، تعطيل و لغو مجوز را منجر شده است. </TEXT>
</DOC>
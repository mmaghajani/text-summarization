<?xml version="1.0" encoding="utf-8" ?>
<DOC>
<DOCNO>654</DOCNO>
<DATE-TIME>1391/03/31</DATE-TIME>
<CATEGORY>اقتصادی</CATEGORY>
<TITLE>60 درصد اتاق هتل‌ها خالی است </TITLE>
<SUMMARY></SUMMARY>
<NARRATIVE></NARRATIVE>
<TEXT>
سفر > هتلداری- همشهری آنلاین:
معاون گردشگری سازمان میراث فرهنگی در نشست خبری خود از خالی بودن 60 درصدی اتاق هتل‌ها و ورود تنها یک هزار و 860 گردشگر چینی به کشور خبر داد و گفت: صادقانه آمار مربوط به حوزه گردشگری را اعلام می‌کنیم.

به گزارش مهر، منوچهر جهانیان در نشست خبری خود در ساختمان معاونت گردشگری برگزار شد، گفت: نشستی را با حضور وزرای گردشگری کشورهای راه ابریشم، سازمان جهانگردی UNWTO  و کشورهای حاشیه دریای خزر در یکی، دو ماه آینده برگزار می کنیم. 

 وی از راه اندازی کارگروه گردشگری سازمان UNWTO خبر داد و گفت: این کارگروه را به منظور ارتباط بیشتر با مسئولان گردشگری این سازمان و بسترسازی ورود 7.5 میلیون گردشگر خارجی در معاونت گردشگری سازمان میراث فرهنگی راه اندازی کرده ایم.

 جهانیان بیان کرد: طرح تابستانه از نیمه های خرداد ماه به تمام مدیران کل گردشگری 31 استان کشور ابلاغ شده است و تمامی اقداماتی که در ستاد نوروزی می‌بایست انجام می‌شد در طرح تابستانه نیز لحاظ شده است. مانند خدمات رسانی مطلوب، برگزاری جشنواره‌ها و فراهم کردن شرایطی که مسافران بتوانند از اسکان و پذیرایی در مکان‌های موقت استفاده کنند. به همین منظور از 10 روز قبل دفتر استاندارد سازی خدمات گردشگری ناظران خود را به این مراکز فرستادند.

 جهانیان درباره آمار ورود گردشگران خارجی به ایران نیز بیان کرد: هفته آینده پلیس مهاجرت آماری را به ما اعلام می کند و همان را صادقانه بیان می کنیم.

 معاون گردشگری در پاسخ به سوال درباره ورود گردشگران چینی به ایران بیان کرد: براساس شناخت و مطالعه و میزان گردشگران ورودی بازارهای هدف را مشخص می‌کنیم کشور چین نیز یکی از بازارهایی است که می‌توان برای آن برنامه‌ریزی و بخشی از میلیون‌ها گردشگر خروجی آنها را جذب کنیم.

 وی افزود: یک هزار و 860 گردشگر چینی در سال 90 به ایران آمده اند که این مقدار در حال حاضر بسیار کم است، با این حال اگر خیلی تلاش کنیم شاید به آمار 50 هزار نفری برسیم.

 جهانیان تصریح کرد: آموزش راهنمایان چینی‌زبان را آغاز کرده‌ایم و انتشار کتاب گردشگری چین را در دست داریم. همچنین بخش خصوصی ایران برای ورود گردشگران چینی، توافق‌هایی را انجام داده است.

 جهانیان با اشاره به اجرای طرح ماندگار گفت: قول می‌دهم در مشهد 20 تا 95 درصد ساخت و ساز مراکز اقامتی انجام ‌شود با این روند، حداقل 100هزار تخت تا پایان سال اضافه می شود.

 وی ضریب اشغال هتل‌های کشور را 28 تا 40 درصد اعلام کرد و گفت: 60 درصد اتاق هتل‌ها خالی است.</TEXT>
</DOC>
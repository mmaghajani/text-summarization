<?xml version="1.0" encoding="utf-8" ?>
<DOC>
<DOCNO>657</DOCNO>
<DATE-TIME>1391/04/21</DATE-TIME>
<CATEGORY>اقتصادی</CATEGORY>
<TITLE>تدوین 81 مسیر طبیعت‌گردی در سراسر کشور </TITLE>
<SUMMARY></SUMMARY>
<NARRATIVE></NARRATIVE>
<TEXT>
معاون گردشگری سازمان میراث فرهنگی و گردشگری گفت: تدوین 81 مسیر طبیعت‌گردی در سطوح منطقه‌يی، ملی و بین‌المللی در سراسر کشور در دستور کار اين معاونت قرار گرفته است.

به گزارش ايسنا، منوچهر جهانیان بيان كرد: تدوین و معرفی 81 مسیر طبیعت‌گردی شامل 35 مسیر اصلی و 46 مسیر فرعی در سه سطح منطقه‌يی، ملی و بین‌المللی با هدف توسعه‌ي گردشگری و فراهم آوردن زمینه‌ي جذب بیش از دومیلیون طبیعت‌گرد، در دستور کار اداره کل کمیته ملی طبیعت‌گردی معاونت گردشگری قرار گرفته است.

او با بیان این‌که طراحی مسیرهای طبیعت‌گردی به سوی اکوکمپ‌های در حال راه‌اندازی، زاویه‌ای دیگر از این اقدام به‌شمار می‌آید، اظهار کرد: به همین منظور، امروز بازدید از اکوکمپ روستایی عشایری منطقه‌ي سمیرم در استان اصفهان انجام شد تا با گنجاندن این ظرفیت در مسیرهای طبیعت‌گردی در حال تدوین، بستری مساعد برای معرفی ظرفیت‌های بکر این منطقه، اشتغال‌زایی و افزایش رفاه جوامع محلی فراهم شود.

جهانیان با اشاره به سهمیه‌ي جذب 481هزار و 806 نفر گردشگر خارجی استان اصفهان از 5 / 7 میلیون گردشگر خارجی در سال جاری، یادآوري كرد: ایجاد اشتغال برای 770هزار و 890 نفر حاصل هدف‌گذاری انجام شده است که بی‌شک به‌کارگیری مسیرهای طبیعت‌گردی و ظرفیت‌های اکوکمپ‌های این منطقه، نقش مؤثری در تسریع تحقق آن خواهد داشت.

معاون گردشگری افزود: در تلاش هستیم پس از تدوین مسیرهای طبیعت‌گردی، با به‌کارگیری ظرفیت‌های بخش خصوصی در دفاتر خدمات مسافرتی، زمینه‌ي توسعه و ارتقای کیفیت تورهای طبیعت‌گردی را فراهم آوریم. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>646</DOCNO>
<DATE-TIME>1390/11/09</DATE-TIME>
<CATEGORY>اقتصادی</CATEGORY>
<TITLE>تورهاي گردشگري ازدواج در مشهد</TITLE>
<SUMMARY>جام جم آنلاين: در حالي كه مشهد همه ساله پذيراي خيل بسياري از گردشگران زيارتي است مسوولان اين شهر از آمادگي براي برپايي تور ازدواج زوج‌هاي جوان و ارائه تسهيلات ويژه به آنها خبر مي‌دهند.</SUMMARY>
<NARRATIVE></NARRATIVE>
<TEXT>
به گزارش خبرنگار جام جم، همه ساله زوج‌هاي جوان زيادي زندگي مشترك خود را در كنار بارگاه مقدس ثامن الحجج(ع) آغاز مي‌كنند و با بستن عقدي آسماني، زندگي را به ريسمان معنويت پيوند مي‌دهند و حتي بسياري رفتن به مشهد و زيارت بارگاه امام رضا(ع)‌ را مناسب‌ترين مكان براي گذران ماه عسل خود مي‌دانند و از همين رو اين موضوع به يكي از ظرفيت‌هاي بالقوه جذب زائر در شهر مقدس مشهد مبدل شده و ظاهرا مسوولان مي‌خواهند اين فرصت را براي توسعه گردشگري اين شهر مغتنم شمارند.

به گفته مسوولان محلي به نظر مي‌رسد طرح برگزاري تورهاي مستقل و برنامه‌ريزي شده گردشگري ازدواج در مشهد، مي‌تواند به عنوان راهكاري جديد به منظور استفاده بهينه از ظرفيت‌هاي بالقوه اين شهر و نيز افزايش درآمدهاي اين صنعت منجر شود.

مشاور استاندار خراسان رضوي در امور جوانان با اشاره به استقبال گسترده زوج‌هاي جوان از سفر به مشهد و برگزاري مراسم ازدواج در اين شهر، مي‌گويد: جامعه ما يك جامعه جوان است كه همه ساله ازدواج‌هاي زيادي در آن به ثبت مي‌رسد بنابراين تنظيم يك برنامه مدون براي شروع زندگي زوج‌هاي جوان، بي‌ترديد طرحي نو و موفق خواهد بود.

پيگيري مصوبه دولت

سيد‌ هادي طالبيان مي‌افزايد: هيات دولت مصوبه‌اي دارد كه براساس آن، مشهد پايگاه پيوند آسماني در كشور نام گرفته اما متاسفانه تاكنون از آن غفلت شده است، در صورتي كه اين مصوبه مي‌تواند راهگشا باشد.

وي مي‌گويد: از سوي ديگر، مسوولان گردشگري مشهد بيشتر از آن كه به مسائل ريز فرهنگي و اعتقادي كه خواسته قلبي زائران است، بپردازند، به خلق فضاهاي جديد متمركز شده‌اند؛ البته به وجود آوردن اين امكانات ضروري است، اما علم گردشگري ثابت كرده تمايز‌ها و ويژگي‌هاي خاص شهرها، موجب بالا رفتن آمار گردشگران و مسافران آن مي‌شود.

وي با اشاره به اين‌كه اغلب شهرهاي كشور متناسب با ظرفيت‌هاي محيطي خود، تورهاي مختلفي را تعريف كرده‌اند، تصريح مي‌كند: ما مي‌توانيم مقدمات تورهايي به عنوان ماه عسل فرهنگي را فراهم كنيم.

كمك به صنعت هتلداري

طالبيان با تاكيد بر ضرورت كم‌هزينه بودن اين تورها نسبت به ساير ماه عسل‌ها، مي‌افزايد: طرح گردشگري پيوند آسماني، نه‌تنها به ترويج فرهنگ ازدواج آسان كمك مي‌كند، بلكه مي‌تواند صنعت هتلداري، تورگرداني و به طوركلي گردشگري شهر مشهد را رونق بخشد.

وي معتقد است: براي اين‌كار، تورهاي شهر مشهد مي‌توانند در فصول غير پيك ورود زائر به اين شهر، هماهنگي‌هايي را با هتل‌ها و رستوران‌هاي مشهد انجام دهند تا با تخفيف مناسب از اين زوج‌هاي جوان استقبال شود.

در همين حال، نماينده مردم مشهد در مجلس شوراي اسلامي نيز مي‌گويد: اين‌كه مشهد پايتخت معنوي ايران و پايگاه پيوندهاي آسماني لقب گرفته، تنها يك شعار نيست؛ بلكه ويژگي خاصي است كه بايد در سطح وسيع براي آن برنامه‌ريزي شود.

عفت شريعتي با اشاره به اين‌كه روزانه تعداد زيادي از زوج‌هاي جوان، زندگي خود را در كنار حرم مطهر آغاز مي‌كنند، مي‌افزايد: برنامه‌ريزي و زمينه‌سازي براي پذيرايي از تورهاي زوج‌هاي جوان در شهري كه كارگروه زيارت دارد و بزودي معاونت زيارت نيز در آن تشكيل مي‌شود، مساله‌اي درخور توجه است.

وي با تاكيد بر اين‌كه تورهاي گردشگري بايد طوري طراحي شوند كه تازه‌عروس و دامادها مراسم عقد را در كنار بارگاه معنوي حضرت رضا(ع) تجربه كنند، ادامه مي‌دهد: اين كار علاوه بر رويكرد گردشگري، به لحاظ اعتقادي و ايماني نيز زندگي جوانان را بيمه مي‌كند.

شريعتي در پاسخ به اين سوال كه چه ماه‌هايي از سال را براي برگزاري اين تورها مناسب مي‌دانيد، مي‌گويد: معتقدم غير از ايام پيك كه مشهد بيش از حد شلوغ مي‌شود و فرصت رسيدگي ويژه را از مسوولان مي‌گيرد، ساير ماه‌ها ظرفيت لازم را دارد.

رييس اداره فرهنگي آستان قدس رضوي نيز با بيان اين‌كه هم‌اكنون برنامه‌هاي ويژه‌اي براي برگزاري مطلوب مراسم عقد در حرم مطهر اجرا مي‌شود، مي‌گويد: عقد يك لحظه به يادماندني در خاطره افراد است بنابراين آستان قدس رضوي با اختصاص رواق شيخ طوسي به افراد متقاضي مراسم عقد، سعي كرده شرايط راحت‌تري را براي حضور افراد خانواده در كنار زوج جوان ايجاد كند.

رضا خوراكيان با بيان اين‌كه از طرح تورهاي گردشگري زوج‌هاي جوان پشتيباني خواهيم كرد، مي‌افزايد: البته ما اين كار را وظيفه خود مي‌دانيم و مي‌توانيم از فرصت ايجاد شده از باب ترويج فرهنگ رضوي در زندگي اجتماعي جوانان هم استفاده كنيم.

ضرورت متولي گردشگري ازدواج

رييس كميسيون فرهنگي و اجتماعي شوراي اسلامي شهر مشهد نيز مي‌گويد: ما بايد به بحث تورهاي گردشگري زوج‌هاي جوان با ديدگاه برگزاري پيوند آسماني از يك نقطه منسجم ورود پيدا كنيم و البته در اين راه، بحث اطلاع‌رساني و آگاه‌سازي مردم ضروري است.

غلامرضا بصيري‌پور با اشاره به اين‌كه 20 سال است تاكيد داريم يك سازمان خاص، متولي امور زائران در مشهد شود، ولي از اين موضوع غفلت شده است، اضافه مي‌كند: ابتدا بايد متولي اصلي طرح گردشگري ازدواج مشخص شود.

وي تصريح مي‌كند: همكاري ويژه در زمينه اجراي مراسم عقد و خطبه‌خواني با فضايي مناسب و خاطره‌انگيز، در نظر گرفتن روحانيوني آگاه و آموزش ديده براي جاري كردن خطبه عقد و پذيرايي از اين مهمانان بايد به روش‌هاي كارشناسي شده مورد نظر قرار گيرد.

ماه عسل شيرين

عبدالله نصيري، سرپرست مديريت امور زائران و گردشگران شهرداري مشهد با اشاره به اين‌كه خواندن خطبه عقد در حرم مطهر به صورت يك رسم براي ايرانيان و ساير مسلمانان به خصوص تفكر شيعه رواج يافته ، با تاكيد بر علاقه زوج‌هاي ايراني به سفر ماه عسل، مي‌گويد: بسياري از زوج‌هاي جوان تمايل دارند لحظات خوش ماه عسلشان را در شهر مشهد سپري كنند؛ بنابراين بايد براي استفاده از اين ظرفيت ناب برنامه‌ريزي كنيم.

محمد قانعي، رييس اتحاديه هتلداران خراسان رضوي نيز با اشاره به اين‌كه بي‌ترديد ثبت اين خاطره خوب و متفاوت مي‌تواند سرآغازي براي سفرهاي بعدي زوج‌هاي جوان به مشهد باشد، مي‌گويد: ما نيز آمادگي خود را براي پذيرايي از تورهاي گردشگري زوج‌هاي جوان و ارائه تخفيف 50 درصدي به آنها اعلام مي‌كنيم. به نظر مي‌رسد، قابليت ‌هاي ويژه وجود بارگاه منور رضوي در شهر مشهد، هرگز تمام شدني نيست، اما اين جلوه ويژه از شهر مشهد مي‌تواند شهرت جهاني يافته و چهره گردشگري كشورمان را تغيير دهد.

</TEXT>
</DOC>
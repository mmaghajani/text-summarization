<?xml version="1.0" encoding="utf-8" ?>
<DOC>
<DOCNO>655</DOCNO>
<DATE-TIME>1391/04/03</DATE-TIME>
<CATEGORY>اقتصادی</CATEGORY>
<TITLE>ایران گردشگر میلیونی از چین وارد نمی‌کند </TITLE>
<SUMMARY></SUMMARY>
<NARRATIVE></NARRATIVE>
<TEXT>
سفر > گردشگری- معاون گردشگری کشور از صدور اینترنتی مجوز بند «ب» برای تشکیل دفاتر خدمات مسافرتی، تشکیل دوباره‌ اداره آموزش که مدتی از چارت این معاونت حذف شده بود و همچنین تعیین 40 بازار هدف گردشگری خبر داد

و گفت: ارتباط سازمان میراث فرهنگی و گردشگری از سال 2009 تا 2011 میلادی با سازمان جهانی جهانگردی تقریبا قطع شده و در سایت‌های این سازمان مقابل تمام آمارهای ایران خط فاصله کشیده شده بود.

وی افزود: آمارهای سال‌های گذشته را برای سازمان جهانی گردشگری فرستادیم تا خط تیره‌ها از مقابل نام ایران برداشته شود و از نقشه‌ای که برای توسعه گردشگری کشورها درنظر می‌گیرند، استفاده کنیم. به گزارش ایسنا، منوچهر جهانیان در نشست خبری خود با اصحاب رسانه از برگزاری کارگاه‌های آموزشی برای اصحاب رسانه، بخش‌های دانشگاهی و خصوصی به‌منظور آشنایی حرفه‌ای با صنعت گردشگری خبر داد.

جهانیان همچنین با اشاره به صدور مجوز بند «ب» (مجوز فعالیت دفاتر خدمات مسافرتی) به‌صورت اینترنتی و با مراجعه به دفاتر پیشخوان دولت گفت: متقاضیان می‌توانند با مراجعه به سایتی که به‌زودی راه‌اندازی می‌شود، مدارک خود را تکمیل و مجوز بند «ب» را دریافت کنند. این امکان با رویکرد ورود گردشگران خارجی و همچنین فعالیت فارغ‌التحصیلان و دانشجویان گردشگری ایجاد شده است.

جهانیان در پاسخ این پرسش که با توجه به گذشت چهارماه از زمان هدفگذاری این سازمان برای جذب گردشگر از بازار چین، چه دستاوردی تاکنون حاصل شده است‌؟ به سفر یکهزار و 860 گردشگر چینی در سال 1390 به ایران اشاره کرد و گفت: با توجه به این عدد، اگر خیلی تلاش کنیم می‌توانیم تعداد گردشگران ورودی چین را به 50 تا 100هزار نفر برسانیم و بنابراین صحبت‌های معاون قبلی گردشگری برای جذب جمعیت میلیونی از چین مبنای کار نیست.

معاون گردشگری کشور ادامه داد: 40 بازار هدف داریم و تا پایان سال نیز تورهای آشناسازی برای این کشورها برگزار می‌کنیم و در حال حاضر این برنامه برای 12 کشور نیز برگزار شده است. جهانیان با تأکید بر ضرورت فعالیت سریع‌تر بخش خصوصی‌، افزود: اگر برنامه‌ریزی درست داشته باشیم، تمام اهداف محقق می‌شود و بخش خصوصی باید با شتاب بیشتری حرکت کند.</TEXT>
</DOC>
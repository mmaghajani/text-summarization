<?xml version="1.0" encoding="utf-8" ?>
<DOC>
<DOCNO>653</DOCNO>
<DATE-TIME>1391/03/29</DATE-TIME>
<CATEGORY>اقتصادی</CATEGORY>
<TITLE>رتبه گردشگری دیگر کشورها به رتبه دوم پس از نفت رسید/
گردشگری ایران سرمایه ملی که مغفول مانده است</TITLE>
<SUMMARY>خبرگزاری فارس: در حالی که در سال‌های اخیر بر توسعه گردشگری از سوی دل‌سوزان نظام جمهوری اسلامی تاکید شده، اما این صنعت به عنوان سرمایه ملی به صورت شایسته مورد بهره‌برداری قرار نگرفته و مغفول مانده است.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از اصفهان، امروزه صنعت گردشگری به عنوان پررونق‌ترین صنعت جهان در حال تسخیر صنایع قرن 21 است، جهانگردی ریشه در فطرت انسان‌ها دارد، روحیه ماجراجویی و دیدن مناطق جدید، سبب می‌شود تا انسان‌ها از پیش‌داوری در مورد مردم کشورهای دیگر صرف نظر کرده و نه تنها با فرهنگ اقوام مختلف آشنا شوند، بلکه دیوارهای بی‌اعتمادی بین‌الملل نیز فرو ریزد و این عاملی است که تمامی افراد را به درک درستی از صلح جهانی نزدیک می‌کند.

گردشگری را می‌توان یک پدیده اقتصادی، اجتماعی، زیستی، فرهنگی و مهم‌تر از همه سیاسی دانست، آشنایی ملل دیگر با آثار تاریخی و جاذبه‌های گردشگری یعنی به رخ کشیدن تمدن پویا، فرهنگ مولد و ثبات سیاسی ملت‌ها.

به عقیده کاسترز، گردشگری دانشی چند رشته‌ای است که اگر بدون انسجام، تجزیه و تحلیل سیاسی دقیق، توسعه و تکامل یابد، به طور حتم کامل نمی‌شود، با یک نگاه بی‌طرفانه همگان بر این باورند که در زمینه گردشگری و جذب گردشگر در چند سال اخیر با توجه به تلاش‌های صورت گرفته چندان موفق نبوده‌ایم و این در حالی است که بسیاری از کشوهای تازه استقلال یافته و رقبایی که در همسایگی ما حضور دارند، گوی سبقت را از ما ربوده‌اند.

ضعف در زیرساخت‌ها، مشکلات گرفتن روادید، برخی مقررات دست و پاگیر، عدم تبلیغات مناسب در کشورهای هدف، شرایط ویژه سیاسی منطقه و تبلیغات سوء بیگانگان تنها قسمتی از مشکلاتی است که گردشگران خارجی را به انتخاب کشورهای همسایه ما ترغیب می‌کند.

در یک نگاه ساده به صنعت گردشگری می‌توانیم به طور کلی دو هدف را دنبال کنیم، جذب گردشگری داخلی و جذب گردشگری خارجی .

کشور ایران با وجود تمامی مشکلات موجود در زمینه گردشگری، با داشتن جاذبه‌های بالفعل و بالقوه نظیر جاذبه‌های بی‌نظیر طبیعی در شمال، جنوب، شرق، غرب و نواحی مرکزی، هم‌چنین وجود کویر و شنزارهای بکر، مناطق کوهستانی و برف‌گیر، دریا، جنگل، اماکن تاریخی و داشتن اماکن مذهبی که در منطقه و جهان اسلام گردشگران خاص خود را دارد و مهم‌تر از همه امتیاز چهار فصل بودن این کشور استثنایی، ممکن است در شرایطی و با یک برنامه‌ریزی دقیق و هدف‌گذاری بر روی مخاطبان داخلی از طریق ایجاد تسهیلات ویژه و برنامه‌های تشویق‌گرایانه، افزایش آژانس‌های گردشگری با خدمات واقعی در خدمت منافع مردم و نه سودجویی یک طرفه (تبلیغات بسیاری از آنها با خدمات داده شده تناسبی ندارد) و هم‌چنین کنترل و بازرسی این مراکز در درازمدت موفق باشیم، حتی اگر بتوانیم سالانه یک سوم از هم‌وطنان را تشویق به گردشگری داخلی کنیم، گام بسیار بزرگی در زمینه گردشگری داخلی برداشته‌ایم.

چرا مرغ همسایه غاز است

منصور زیرک، کارشناس میراث فرهنگی با انتقاد از رویه ضعیف جذب گردشگر گفت: مسئولان باید بدانند با استناد به ضرب‌المثل "مرغ همسایه غاز است" اگر نتوانند مردم خود را تشویق به سفر و دیدار از این همه جاذبه داخلی کنند، هم‌وطنان ما به راحتی با وجود تسهیلات جذابی که چون دامی هوس‌انگیز برای گردشگران ایرانی گسترانیده شده، جذب کشورهایی قدیم و تازه تاسیس می‌شوند.

وی افزود: اما آیا با این همه کمبود در زمینه هتل‌های خوب و قیمت‌های نامناسب، سهمیه‌بندی بنزین، کمبود جاده‌های استاندارد که خطر تصادفات را افزایش می‌دهد، امکانات رفاهی نامناسب بین‌راهی در بسیاری از مسیرها، کمبود کمپینگ‌هایی با امکانات مناسب و ارزان قیمت، سفرکارت‌های بدون اعتبار مالی، ثابت بودن درآمد عامه مردم و عدم ثبات قیمت اکثر نیازهای عمومی و امکانات رفاهی، عدم برنامه‌های جذاب تفریحی در اکثر مقصدهای گردشگری، نبود معرفی جاذبه‌های گردشگری، عدم شناسایی هدف گردشگران از سفر، نبود تنوع در تفریحات و سرگرمی برای گردشگران و آمارهای فریبنده سفر و ورود گردشگر، باز هم انتظار می‌رود در جدال نابرابر گردشگری داخلی و خارجی ما پیروز میدان باشیم.

زیرک ادامه داد: این در حالی است که رقبای ما هر چند در زمینه صنعت گردشگری و حتی تاریخ استقلالشان نوپا بوده‌اند، اما با کار زیربنایی، اصولی و استفاده از تجربیات کشورهای مترقی در این زمینه و صرف هزینه‌های هنگفت در زمینه گردشگری آن‌چنان پیشرفتی کرده‌اند که درآمد صنعت نفتشان تا رده دوم نزول کرده است .

وی ادامه داد: آنها سال‌هاست که با استفاده از نوآوری، فرهنگ‌سازی، معرفی، تبلیغات پرزرق و برق در نشان دادن جاذبه‌ها، امنیت پایدار در تمام سطوح کشور، امنیت تردد زمینی، دریایی و هوایی، اجرای جشنواره‌های مختلف با اطلاع‌رسانی قبلی، گردشگری ورزشی و مخاطره‌آمیز، درمانی، تحصیلی، جاذبه‌های خاص، جاذبه‌های موزه‌ای، هنری، تاریخی، مذهبی، جذب گردشگر با هر سلیقه‌ای و ده‌ها جاذبه و امکانات دیگر توانستند گوی سبقت را از رقیبان بربایند.

این کارشناس میراث فرهنگی و گردشگری افزود: در شرایطی که هزینه اسکان یک هفته هتل در برخی از کشورهای همسایه ارزان‌تر و با کیفیت‌تر از ایران است و هزینه تمام شده در این‌گونه سفرها تفاوت چندانی با سفر داخلی ندارد، کفه ترازو به سمت گردشگر خارجی سنگینی می‌کند.

وی اضافه کرد: می‌توانیم با یک بررسی دقیق و الگوبرداری صحیح و متناسب با موازین شرعی و هنجارهای میهن اسلامی از تجربیات آنها استفاده کنیم.

زیرک در پایان گفت: به نظر می‌رسد مسئولان با تمامی حسن نیت و تلاشی که در چند ساله اخیر داشته‌اند، هنوز نتوانسته‌اند به دلایل یاد شده، در اهداف مورد نظر موفق باشند.

به گزارش فارس، در هر صورت اگر جذب گردشگری داخلی و خارجی ما به همین منوال پیش برود، ممکن است نتواند انتظارهای جامعه ما را از این سرمایه ملی برآورده سازد، هر چند امیدواریم برنامه‌های ترسیم شده دولت در این زمینه به ثمر نشسته و مایه سرفرازی ملت ایران شود.

انتهای پیام/غ10/ط4000</TEXT>
</DOC>
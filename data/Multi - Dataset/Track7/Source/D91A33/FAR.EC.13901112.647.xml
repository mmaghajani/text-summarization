<?xml version="1.0" encoding="utf-8" ?>
<DOC>
<DOCNO>647</DOCNO>
<DATE-TIME>1390/11/12</DATE-TIME>
<CATEGORY>اقتصادی</CATEGORY>
<TITLE>مدیر امور عشایری همدان تأکید کرد
زندگی عشایری یک جاذبه گردشگری است</TITLE>
<SUMMARY>خبرگزاری فارس: مدیر امور عشایری همدان گفت: بحثی در تله‌کابین گنجنامه صورت گرفته مبنی بر اینکه چندین خانوار عشایری که در زمین‌های بالادست تله‌کابین زندگی می‌کنند، به دلیل جاذبه گردشگری این محل را ترک کنند در صورتی که زندگی عشایری، خود، یک جاذبه‌ گردشگری است.</SUMMARY>
<NARRATIVE></NARRATIVE>
<TEXT>
به گزارش خبر گزاری فارس در همدان، حمزه علی یزدانی ظهر امروز در نشست خبری با اصحاب رسانه اظهار داشت: در حال حاضر در استان همدان 2 هزار و 500 خانوار عشایر داریم که 11 هزار و 500 نفر جمعیت دارند. وجود 445 هزار رأس دام در عشایر استان از دیگر مواردی است که با تولید 6 هزار تن گوشت قرمز 20 درصد پروتئین استان را تأمین می‌کنند.

مدیر امور عشایر استان همدان عنوان کرد: 450 خانوار زیر پوشش صندوق بیمه تأمین اجتماعی هستند که امیدواریم این تعداد بیشتر شود.

وی با بیان اینکه تمام جمعیت عشایر استان زیر پوشش بیمه خدمات درمانی قرار دارند، بیان داشت: چهار درصد بیکاری در جامعه عشایری استان همدان است که نسبت به جامعه شهری بسیار پایین است.

یزدانی تصریح کرد:  فقر مراتع، دست یافتن روستاییان به مراتع عشایر، جلوگیری روستاییان از دست‌یابی به مراتع میان بند، گرانی نهادهای دامی و خشکسالی مهم‌ترین مشکلات پیش رو جامعه عشایری است.

مدیر امور عشایری استان همدان اذعان کرد: در سفر دوم و سوم استانی ریاست جمهوری 4 میلیارد تومان اعتبار اختصاص داده شد که از این رقم 3 میلیارد تومان ملی و یک میلیارد تومان استانی است و هنوز هیچ یک این مبلغ اعتبار به دست ما نرسیده است.

وی در زمینه اسکان عشایر ادامه داد: ما باید ساز و کارهای مناسب را برای اسکان عشایر انجام دهیم عشایر استان نیز رغبت بیشتری برای یک جانشینی نشان می‌دهند و ما سعی داریم در این زمینه از روستاهای خالی از سکنه که هزینه کمتری دارند استفاده کنیم.

مدیر امور عشایری استان همدان اظهار کرد: 50 درصد قشر عشایر استان بی‌سواد هستند که این رقم در بین لازم‌التعلیم‌ها بیشتر است که نیاز به توجه جدی دارد. مسئولان آموزش و پرورش خودشان را با جامعه عشایر هماهنگ کنند چراکه فرهنگ عشایری کوچ است و این دلیل نمی‌شود که از امکانات استفاده نکند.

یزدانی به تسهیلات دریافتی عشایر اشاره و خاطرنشان کرد: عشایر استان همدان به دلیل نداشتن وثیقه تاکنون نتوانستند هیچ نوع تسهیلات را از بانک‌ها دریافت کنند در صورتی که این قشر بسیار کم توقع هستند و بیشترین نقش تولید را در جامعه دارند.

وی با بیان اینکه امسال 31 پروژه داشتیم، اظهار کرد: این 31 پروژه شامل بهسازی چشمه، ترمیم راه‌های عشایری، تکمیل کانال‌های انتقال آب، زیرسازی چادر، ایجاد و نگهداری تأسیسات بهداشتی، راه‌گشایی، ایجاد آبشخور دام و ... است.

مدیر امور عشایری استان همدان بیان داشت: یک سری فعالیت‌های پشتیبانی هم داشتیم که از جمله آن توزیع سوخت فسیلی، آموزش‌های ترویجی در زمینه‌های مختلف بهداشت دام و بیماری مشترک بین انسان و دام و تغذیه صحیح دام‌ها و ... است.

وی اظهار داشت: در زمینه گردشگری کارهای زیادی صورت گرفته اما در زمینه مردم شناختی و ایلات و عشایر برای توسعه گردشگری مورد غفلت واقع شده است.

یزدانی در ادامه تصریح کرد: بحثی که در تله‌کابین گنجنامه صورت گرفته بود این است که چندین خانوار عشایر در زمین‌های بالادست تله‌کابین زندگی می‌کنند و به دلیل جاذبه گردشگری این محل باید آن جا را ترک کنند در صورتی که زندگی عشایری یکی از جاذبه‌های گردشگری است. اگر قرار باشد که عشایر را از آنجا بیرون کنند باید اول برای آنها زمین و مکان مناسب تهیه شود.

انتهای پیام/خ۱۰</TEXT>
</DOC>
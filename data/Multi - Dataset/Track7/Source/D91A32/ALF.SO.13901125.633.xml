<?xml version="1.0" encoding="utf-8" ?>
<DOC>
<DOCNO>633</DOCNO>
<DATE-TIME>1390/11/25</DATE-TIME>
<CATEGORY>اجتماعی</CATEGORY>
<TITLE>ازدواج بدون تحقیق آمار طلاق را افزایش داده است</TITLE>
<SUMMARY></SUMMARY>
<NARRATIVE></NARRATIVE>
<TEXT>
معاون خانواده مرکز امور زنان گفت: مهمترین دلیل رشد آمار طلاق، ازدواج بدون دقت و تحقیق است،آسان سازی ازدواج خوب است اما ازدواج باید پایدار باشد نه اینکه صرفا آسان باشد با توجه به اهمیت موضوع تحکیم خانواده ستاد ملی زن و خانواده راهکارهای کنترل و کاهش طلاق در جامعه را بررسی می‌کند.

زهرا سجادی در گفت‌و‌گو با فارس در‌خصوص برنامه‌های مرکز امور زنان برای حمایت از زنان مطلقه و آسیب دیده اظهار داشت: با کمال تاسف وقتی آمار را بررسی می‌کنیم مشاهده می‌‌شود آمار ازدواج از سال ۸۸ رشد نکرده و روند ثابتی را طی می‌کند اما آمار طلاق رشد یافته است.

وی افزود: مهمترین دلیل رشد آمار طلاق، ازدواج بدون دقت و تحقیق کافی است آسان سازی ازدواج خوب است اما ازدواج باید پایدار باشد نه اینکه صرفا آسان باشد.

معاون امور خانواده مرکز امور زنان با بیان اینکه ازدواج آسان می‌طلبد که زوجین عقل را بر احساسات قالب کنند، گفت:جوانان نباید در ازدواج صرفاً ظاهر را ببینند و فکر کنند که چند صباحی با هم هستند وقتی این‌گونه به ازدواج نگاه کنند دقت کافی را به خرج نمی‌دهند.

سجادی تصریح کرد: به پدر و مادرها می‌گویم اسیر دست فرزندانشان نشوند در ازدواج نظر جوانان مهم است اما آنها نباید به تنهایی تصمیم بگیرند، پدر و مادر بدون بررسی و تحقیق کافی نباید فرزندشان را وارد زندگی مشترک کنند.

معاون خانواده مرکز امور زنان با اشاره به اینکه دختر و پسر توان و زمان لازم را برای بررسی ندارند این پدر و مادرها هستند که باید تحقیقات را انجام دهند و زمانی که به ثمر نشست به فرزندانشان اجازه ازدواج دهند، گفت:برخی جوانان پس از ازدواج تازه متوجه شوند که به درد هم نمی‌خورند پس باید طلاق بگیرند.

وی ادامه داد: طلاق در اسلام حلال مذموم است و باید نادر باشد اما متأسفانه امروزه در جامعه فراگیر شده است، تدبیر کردن برای پیشگیری از طلاق به عنوان یک معضل اجتماعی ضروری است.

سجادی با اشاره به تهیه سند جامع تحکیم و تعالی خانواده و بررسی و تصویب آن در ستاد ملی زن و خانواده گفت: سیاست‌ها و راهکارهای کنترل و کاهش طلاق با هدف بهبود جایگاه و اعتلای فرهنگ و نظام خانواده، پیشگیری و درمان آسیب‌های روانی و اجتماعی اعضای خانواده و پیامدهای آن از جمله طلاق و اعتیاد، تدوین شده است. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>622</DOCNO>
<DATE-TIME>1389/07/08</DATE-TIME>
<CATEGORY>اجتماعی</CATEGORY>
<TITLE>سازمان ملي جوانان دليل تاخير سن ازدواج را غيراقتصادي مي‌داند، اما برخي كارشناسان داشتن شغل و مسكن مناسب را راه تشويق به ازدواج عنوان مي‌كنند
16 ميليون جوان مجرد در انتظار مشوق‌هاي ازدواج</TITLE>
<SUMMARY></SUMMARY>
<NARRATIVE></NARRATIVE>
<TEXT>
ائتلاف اسلامي زنان، درحالي طي نامه‌اي از نمايندگان مجلس خواسته است تا براي ازدواج 16 ميليون جوان در سن ازدواج چاره‌جويي كنند كه در يك سال گذشته تصور مي‌شد افزايش يك ميليوني وام ازدواج از تعداد جوانان مجرد كشور كاسته باشد.

مريم بهروزي، دبير جامعه زينب (س) ديروز به خبرگزاري مهر خبر داد كه ائتلاف اسلامي زنان در نامه خود به رئيس مجلس در مورد لايحه حمايت از خانواده آورده است كه جا دارد مجلس براي 7 ميليون زن و 9 ميليون مرد بدون همسر چاره‌انديشي كند. هرچند هنوز آمار زنان ومردان در سن ازدواج در اختيار هيچ نهاد مسوولي وجود ندارد اما ابراز نگراني گروه‌ها و انجمن‌ها از تاخير سن ازدواج و ضرورت برنامه‌ريزي براي افزايش آمار ازدواج در كشور خبر مي‌دهد. بخصوص اين كه در چند سال گذشته، رشد ميزان ازدواج نسبت به رشد آمار طلاق كاهش يافته است. براساس آمارهاي سال جاري هم اكنون ميانگين سن ازدواج براي مردان 5/26 سال و براي زنان 5‌/‌22 سال است كه تقريباً يك تأخير پنج ساله براي ازدواج در هر دو جنس وجود دارد.

بنابر اعلام سازمان ملي جوانان استان تهران نرخ ازدواج در استان تهران، نسبت به سال گذشته افزايش يافته در حالي كه بر اساس اطلاعات سازمان ثبت احوال كشور، نرخ ازدواج استان تهران سال88 نسبت به سال گذشته كاهش 5‌/‌4 درصدي داشته است. سازمان ثبت احوال كشور اعلام كرده كه آمار ازدواج كشور در11 ماه سال 1387در استان تهران 120هزارو 959 فقره بوده كه اين ميزان در مدت مشابه سال 1388 به 115هزار و550 فقره كاهش يافته است.

‌‌ مشكل ازدواج اقتصادي يا غيراقتصادي؟

سازمان ملي جوانان به عنوان متولي امور ازدواج اين گروه از جامعه كه معمولا پيكان انتقادها و حمايت‌ها در حوزه ازدواج جوانان به سوي اين سازمان معطوف است، مشكل ازدواج جوانان را هرچند مرتبط با نداشتن مسكن و شغل مناسب مي‌داند اما از موضع اين سازمان، كاهش نرخ ازدواج و افزايش سن ازدواج اقتصادي نيست.

پرويز كرمي، معاون فرهنگي واجتماعي اين سازمان، با بيان اين‌كه مشكلات اقتصادي، عامل اصلي تأخير در ازدواج جوانان نيست، مي‌گويد: افراد بسياري هستند كه با وجود وضعيت مناسب مالي، اقدام به ازدواج در سن متعارف آن نمي‌كنند.

كرمي در ‌خصوص مهم‌ترين دلايل تأخير ازدواج جوانان اضافه مي‌كند: در اين زمينه هيچ اقدام پيمايشي صورت نگرفته است اما بر اساس يافته‌هاي موردي در ابعاد كوچك‌تر و نظرسنجي‌هاي صورت گرفته در برخي استان‌ها، تحصيل، كار و انتظار جوانان براي بهتر شدن وضعيت مادي، مهم‌ترين عوامل تأخير ازدواج است.

وي اين موضوع را كه هم‌اكنون مشكلات اقتصادي مهم‌ترين عامل تأخير ازدواج جوانان است، نمي‌پذيرد و تصريح مي‌كند: انتظار براي بهبود وضعيت مالي و سپس اقدام به ازدواج، دليل نادرستي است و افراد بسياري هستند كه با وجود وضعيت مناسب مالي، در زندگي، احساس خوشبختي نمي‌كنند. وي به رغم برخي آمارها، ميزان رشد طلاق در كشور را 5 درصد و ازدواج را 8 درصد مي‌داند، تاكيد مي‌كند: عامل اصلي طلاق جوانان، هميشه مشكلات اقتصادي نيست.

‌‌ افزايش يك ميليون توماني وام ازدواج

اما به نظر مي‌رسد طي يك سال گذشته، سازمان ملي جوانان هم به اين باور رسيده كه ازدواج با ميزان درآمد و مشكلات اقتصادي افراد بي ارتباط نيست. چرا كه وام ازدواج از 4 به 5 ميليون تومان افزايش يافته است.

سال گذشته در چنين روزهايي خبر رسيد كه ميزان وام ازدواج جوانان با يك ميليون تومان افزايش به 5 ميليون تومان رسيد و پرداخت وام 5 ميليون توماني ازدواج از ولادت امام رضا(ع) آغاز مي‌شودو هريك از زوج‌ها مي‌توانند با ارائه سند ازدواج در مدت 15 تا 20 روزه، 2 ميليون و 500 هزار تومان دريافت كنند كه 500 هزار تومان آن در قالب بن خريد كالاست.

‌‌ يك ميليون تومان دردي را دوا نمي‌كند

هادي مقدسي، عضو كميسيون اجتماعي مجلس در واكنش به وضعيت جوانان در سن ازدواج كشور، وضعيت مالي نامناسب جوانان را در افزايش سن ازدواج مؤثر دانسته وچندي قبل به فارس گفته است: وام ازدواج حلال مشكلات مالي جوانان نيست. عضو كميسيون اجتماعي مجلس در مورد وام ازدواج نيز توضيح مي‌دهد: افراد براي آغاز زندگي مشترك خود، وجهي را به عنوان وام از بانك دريافت مي‌كنند و آن را در اقساط نسبتاً طولاني به بانك باز مي‌گردانند.

وي با بيان اين‌كه وضعيت اقتصادي امروز به گونه‌اي است كه دخل با خرج همخواني ندارد، مي‌افزايد: آغاز زندگي مشترك نيازمند تأمين حداقل هزينه‌هاي مالي است.

مقدسي با بيان اين‌كه بيشتر جوانان پس از دريافت وام ازدواج، در مدت كوتاهي آن را خرج مي‌كنند، مي‌گويد: برخي جوانان در آغاز زندگي مشترك به دليل عدم داشتن تجربه كافي، وام ازدواج دريافت مي‌كنند اما نمي‌توانند برنامه‌‌ريزي اساسي براي آن داشته باشند؛ اين امر موجب مي‌شود تا جوان به دليل برخوردار نبودن از درآمد مناسب، براي پرداخت اقساط به مدت طولاني با مشكلاتي روبه‌رو شود.

وي با بيان اين‌كه وام ازدواج حلال مشكلات مالي جوانان نيست، تاكيد مي‌كند: بعضي جوانان علاقه‌ دارند ازدواج كنند اما والدين آنها از شرايط اقتصادي بالايي برخوردار نيستند به همين دليل براي آغاز زندگي مشترك مجبور به گرفتن وام مي‌شوند.

مقدسي وضعيت مالي نامناسب جوانان را در افزايش سن ازدواج مؤثر دانسته و مي‌گويد: وام ازدواج به عنوان يك مُسكن، ممكن است تا حدودي به بهبود وضعيت اقتصادي جوانان منجر شود اما در رفع مشكل مالي آنان مؤثر نيست.

عضو كميسيون اجتماعي مجلس با بيان اين‌كه جوانان براي آغاز زندگي مشترك، نيازمند اقدامات زيرساختي هستند، مي‌افزايد: يكي از راهبردهاي دولت و مجلس، تثبيت وضعيت شغلي و اجراي درآمد مستمر براي جوانان است.

مقدسي با بيان اين‌كه دولت براي جوانان اهدافي را دنبال مي‌كند و بابت آن اعتباراتي را اختصاص مي‌دهد، مي‌گويد: در حقيقت اين اعتبارات از طريق شبكه بانكي دولتي اجرا مي‌شود؛ شبكه بانكي مقررات مخصوص به خود را دارد اگر دولت بخواهد به صورت جزئي، در تمامي مسائل و مشكلات دخالت كند و براي برطرف كردن موانع، مكانيسم‌‌هايي ارائه دهد تمام اقدامات دولت به جاي مشكلات كلان، به سمت مسائل جزئي مي‌رود.

‌‌ ايجاد مشوق براي ازدواج جوانان

يكي از پيشنهاد‌هاي سازمان ملي جوانان در يكسال گذشته براي جبران تاخير در ازدواج ارائه سهميه كنكور كارشناسي ارشد به جوانان متاهل بوده كه هرچند با موافقت مجلس روبه رو نشد، اما راهي بود كه رئيس سازمان ملي جوانان آن را براي تشويق جوانان به ازدواج موثر مي‌دانست.

قانون تسهيل ازدواج نيز كه قرار بود در قالب صندوق ويژه ازدواج از سوي دولت طي 4 سال گذشته كارش را آغاز كند، بر اساس گزارش مركز پژوهش‌هاي مجلس به نتيجه نرسيده است؛ قانوني كه رئيس‌جمهور به سازمان مديريت و برنامه‌ريزي وقت ابلاغ كرد و دولت بايد به منظور تسهيل ازدواج جوانان؛ صندوق اندوخته ازدواج جوانان را تشكيل مي‌داد تا به زوج‌هاي جوان نيازمند به اجاره مسكن، برحسب تشخيص كميته سامان ازدواج با توجه به امكانات صندوق، وام وديعه مسكن پرداخت كند، اين صندوق به دليل تامين نشدن اندوخته همچنان بلاتكليف مانده است.

‌‌ ازدواج 16 ميليون جوان مجرد با مشوق‌هاي مقطعي

اما تاخير در سن ازدواج جوانان در كشور واقعيتي چند وجهي است كه تنها با وام و سهميه كنكور و وعده اعطاي مسكن و زمين‌هاي 99 ساله حل نمي‌شود، اين وضعيت حتي واكنش برخي علما را نيز به همراه داشته است. آيت‌الله ناصر مكارم‌شيرازي، شهريور امسال تصريح كرد: امروز جوان‌هاي بسياري در كشور بيكار هستند و مسوولان بايد براي توليد كار و شغل براي اين افراد، نهايت تلاش خود را انجام دهند.

به هرحال گرايش به جامعه‌گريزي، تنوع‌طلبي جوانان، مسووليت‌گريزي، ترس از طلاق و شكست در زندگي آينده، ترس از خيانت همسر، نداشتن شغل مناسب و وابستگي به والدين و...، مهم‌ترين دلايلي هستند كه تمايل جوانان را به ازدواج كاهش مي‌دهند.اين دلايل بايد در برنامه‌هاي بلند مدت و ميان مدت كشور ديده شود تا جوانان به ازدواج راغب شوند.

</TEXT>
</DOC>
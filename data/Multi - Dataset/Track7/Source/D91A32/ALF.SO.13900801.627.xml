<?xml version="1.0" encoding="utf-8" ?>
<DOC>
<DOCNO>627</DOCNO>
<DATE-TIME>1390/08/01</DATE-TIME>
<CATEGORY>اجتماعی</CATEGORY>
<TITLE>چرا از هر چهار ازدواج یک ازدواج به طلاق ختم ميشود</TITLE>
<SUMMARY></SUMMARY>
<NARRATIVE></NARRATIVE>
<TEXT>
عوامل مختلفی در جامعه ما باعث شده است که از هر چهار ازدواج یک ازدواج به طلاق ختم شود، در این رابطه با دو تن از اساتید دانشگاه مصاحبه ای انجام دادیم و نظر آن ها را جویا شدیم.

* تغییرات فرهنگی – اجتماعی از عوامل اصلی طلاق به حساب می آید

افسر افشار نادری، در گفتگو با باشگاه خبرنگاران اظهار داشت: تغییرات فرهنگی – اجتماعی از عوامل افزایش طلاق در میان زوجین شده است.
وی، با اشاره به تصور گذشتگان نسبت به ازدواج می افزاید؛ زمانی این تصورات در میان افراد وجود دارد که افراد به خاطر مصلحت های اجتماعی با یکدیگر ازدواج می کردند و به دلیل همان مصلحت ها به زندگی با هم ادامه می دهند اما امروزه انتخاب های فردی و معیارهای شخصی اهمیت یافته و افراد خود تصمیم گیر هستند و به همین دلیل زمانی که زن و شوهری احساس می کنند تفاوت های زیادی پیدا کردند از یکدیگر جدا می شوند و توصیه های دیگران در این مورد مهم نیست.
وی در ادامه وجود مهریه بالا را یکی دیگر از عوامل طلاق دانست و گفت: وقتی در زندگی برای زوجه ناملایماتی پیش می آید او دیگر تحمل نمی کند و با به اجرا گذاشتن مهریه از همسرش جدا می شود و با پولی که به او می رسد تصمیم می گیرد به تنهایی یک زندگی مستقل داشته باشد.
افشار نادری، خاطرنشان کرد: شرایط اجتماعی باعث شده است هم مردان و هم زنان دیگر تعهدی نسبت به هم نداشته باشند و با این تفکر که می توانند با فرد دیگری و با موقعیت و شرایط بهتری ازدواج مجدد داشته باشند راهی دادگاه خانواده و طلاق می گیرند.
وی افزود: همه این عوامل باعث می شود از هر چهار ازدواج یک ازدواج به طلاق ختم شود.

* بالا رفتن توقعات زوجین، یکی از عوامل طلاق

محمود عظیمی، مدرس دانشگاه پژوهشگر پیام نور دلایل دیگری را برای طلاق برمی شمارد.
عظیمی، طلاق را یکی از پیامدهای زندگی مدرن می داند و می گوید: افزایش سطح سواد و تحصیلات، گسترش فناوری های نوین، گسترش شهرنشینی و افزایش جمعیت، تغییراتی است که در جوامع امروزی رخ داده و نهادهای اجتماعی را شامل شده است.
وی معتقد است، سطح فرهنگ مردم بالا رفته است و دو طرف ترجیح می دهند زمانی که نمی خواهند با هم باشند، همدیگر را عذاب ندهند و از هم جدا شوند.
وی، در پایان تأکید کرد: تغییرات اجتماعی و فرهنگی با بالا رفتن آمار طلاق رابطه مستقیمی دارد و هرچه در اجتماع تغییرات بیشتر شود آمار طلاق نیز بالا می رود. </TEXT>
</DOC>
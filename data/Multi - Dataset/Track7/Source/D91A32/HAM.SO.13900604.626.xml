<?xml version="1.0" encoding="utf-8" ?>
<DOC>
<DOCNO>626</DOCNO>
<DATE-TIME>1390/06/04</DATE-TIME>
<CATEGORY>اجتماعی</CATEGORY>
<TITLE>تشکیل ستاد پیشگیری از طلاق </TITLE>
<SUMMARY></SUMMARY>
<NARRATIVE></NARRATIVE>
<TEXT>
زنان > خانواده- رئیس مرکز امور زنان و خانواده ریاست‌جمهوری با اعلام تشکیل ستادی برای پیشگیری از طلاق گفت:

نهادهای مختلف به وظیفه خود در زمینه آموزش نقش‌های اجتماعی و پیشگیری از طلاق عمل نکرده‌اند.مریم مجتهدزاده در گفت‌وگو با ایسنا، با بیان اینکه طلاق یکباره اتفاق نمی‌افتد، اظهار کرد: در ستاد پیشگیری از طلاق وظایفی برای دستگاه‌های مختلف همچون آموزش و پرورش، دانشگاه‌ها، ثبت احوال، قوه قضاییه، صدا و سیما و غیره در قالب یک تقسیم کار ملی برای تحکیم بنیان خانواده و جلوگیری از طلاق تعریف شده است.

وی در بخش دیگری از سخنان خود با بیان اینکه در کمیسیون لوایح دولت، افزایش مرخصی زایمان مادرانی که صاحب دوقلو می‌شوند از 6 به 8 ماه تصویب شده است، عنوان کرد: در عین حال وزارت بهداشت پیشنهاد تکمیلی داده که براساس آن مرخصی زایمان این مادران به یکسال افزایش می‌یابد و برای پدران هم تمهیداتی اندیشیده می‌شود و در دولت از این پیشنهاد استقبال شده است.وی گفت: هزینه‌های تامین شهریه مهدکودک فرزندان زنان شاغل به 70 هزار تومان افزایش یافته است.

رئیس مرکز امور زنان و خانواده ریاست‌جمهوری در پایان درباره اقدامات فرهنگی این مرکز در زمینه حجاب و عفاف نیز گفت: در ستاد صیانت مصوب شورای‌عالی انقلاب فرهنگی وظایف این مرکز مشخص شده که شامل انتشار کتاب، برگزاری همایش، تقویت سمن‌های فعال در زمینه حجاب و عفاف و گسترش فرهنگ حجاب و عفاف در محیط وب است.</TEXT>
</DOC>
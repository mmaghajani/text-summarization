<?xml version="1.0" encoding="utf-8" ?>
<DOC>
<DOCNO>637</DOCNO>
<DATE-TIME>1391/04/13</DATE-TIME>
<CATEGORY>اجتماعی</CATEGORY>
<TITLE>مشكلات اقتصادي مهم‌ترين دليل بالا رفتن سن ازدواج در بين جوانان است
8 ميليون جوان آماده ازدواج در كشور</TITLE>
<SUMMARY></SUMMARY>
<NARRATIVE></NARRATIVE>
<TEXT>
رئيس دفتر سلامت جمعيت، خانواده و مدارس وزارت بهداشت از آمادگي هشت ميليون جوان براي ازدواج خبر مي‌دهد.

محمداسماعيل مطلق با ابراز نگراني از افزايش سن ازدواج در كشور به ايسنا مي‌گويد: «دولت بايد مساله مسكن و اشتغال اين هشت ميليون جوان را حل كند و خانواده‌ها نيز بايد از نظر فرهنگي و عاطفي كمك كنند تا اين جوانان ازدواج كنند».

او با دعوت از خيرين براي كمك مالي به جوانان براي ازدواج ادامه مي‌دهد: «ميانگين سن ازدواج به 27 سال رسيده است».

براساس اعلام وزارت بهداشت، پيش از اين ميانگين سن ازدواج 21 سال بود كه اكنون به 27 سال رسيده است. همچنين فاصله فرزند‌آوري پس از ازدواج بسيار طولاني شده است. مسئولان اين وزارتخانه اعلام كرده‌اند كه با توجه به نگراني‌هايي كه در زمينه تك‌فرزندي و همچنين بيماري‌هاي رفتاري و اجتماعي ناشي از آن وجود دارد، بررسي جدي در حال انجام است كه در آينده نزديك نتايج آن اعلام مي‌شود.

سن ازدواج يكي از شاخصه‌هاي مهم براي ارزيابي ميزان سلامت و بهداشت جسمي و رواني افراد يك جامعه محسوب مي‌شود.

مشكلات اقتصادي، اولين سد ازدواج

به اعتقاد كارشناسان، ميزان وام ازدواج يا تسهيلات مسكني كه به زوج‌هاي جوان ارائه مي‌شود، نمي‌تواند مشكلات اقتصادي جوانان را حل كند.

اسماعيلي، روان‌شناس و استاد دانشگاه با بيان اين ‌كه يكي از دلايل اصلي تاخير در ازدواج، مشكلات اقتصادي و نداشتن شغل مناسب است، مي‌گويد: برخلاف نظراتي كه درخصوص بالا بودن سطح توقعات جوانان مطرح مي‌شود، بسياري از آنها توقع بسيار معمولي از زندگي دارند.

مشكلات تاخير در ازدواج

به اعتقاد روان شناسان مجرد بودن در سنين بالا به بلاتكليفي و كاهش انگيزه منجر مي‌شود و فرد بتنهايي در تلاش براي رسيدن به اهداف خويش است، در اين وضع است كه افسردگي و ترس از تنهايي اغلب به سراغ افراد مجرد در سن بالا مي‌آيد و همچنين دچار مشكلات جسمي و فرزندآوري مي‌شوند.

بسياري از تسهيلات ويژه براي جوانان از جمله مسكن جوانان، وام‌هاي ازدواج و آموزش‌هاي صحيح در حوزه خانواده سالم و ايجاد فرصت‌هاي شغلي انجام گرفته و فراهم كردن اين شرايط، گرايش جوانان به ازدواج را بيشتر مي‌كند.

هر چه سن ازدواج بالا برود، شانس موفقيت باروري كمتر مي‌شود و ناباروري به عنوان بحراني است كه مي‌تواند عامل از هم گسيختگي زوج‌ها باشد. براساس آماري كه سال 1386 اعلام شد، ناباروري سومين عامل طلاق در ايران است.

چه بايد كرد؟

با توجه به اين كه تنگناهاي مالي و كسب فرصت‌هاي شغلي بهانه مهمي براي تاخير در ازدواج است، ايجاد فرصت‌هاي جديد شغلي و به‌كارگيري جوانان مجرد در اين مشاغل، ارائه امتيازهاي ويژه به جوانان در شرف ازدواج براي كاريابي، اعطاي وام‌هاي مناسب، تسهيلات رفاهي براي جشن‌هاي عروسي بخصوص در سازمان‌ها و دستگاه‌هاي اجرايي و توزيع لوازم ضروري زندگي با نرخ پايين‌تر از بازار نيز مي‌تواند در افزايش گرايش جوانان به ازدواج موثر باشد. با توليد انگاره‌هاي مثبت از همسر مناسب و زندگي مشترك، اصلاح تصوير كاذب جوانان از مشكلات زندگي مشترك با بسيج رسانه‌هاي جمعي بخصوص سيما براي توليد برنامه‌هاي هدفمند و... مي‌توان جلوي افزايش سن ازدواج در كشور را گرفت و از پيامدهاي نامطلوب آن جلوگيري كرد. </TEXT>
</DOC>
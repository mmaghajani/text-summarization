<?xml version="1.0" encoding="utf-8" ?>
<DOC>
<DOCNO>623</DOCNO>
<DATE-TIME>1389/08/06</DATE-TIME>
<CATEGORY>اجتماعی</CATEGORY>
<TITLE>3 وزارتخانه براي تسهيل در ازدواج جوانان خبرهاي خوشي اعلام كردند
آموزش پيشگيري از طلاق به زوجين</TITLE>
<SUMMARY></SUMMARY>
<NARRATIVE></NARRATIVE>
<TEXT>
رئيس ستاد هفته ازدواج با بيان اين‌كه امسال از تعداد يك ميليون و 200 هزار جوان در سن ازدواج، 200 هزار نفر ازدواج نكردند، براي جلوگيري از افزايش طلاق از اجباري شدن آموزش 30 ساعته پيش از طلاق خبر داد.

پرويز كرمي در گفت‌وگو با مهر با اشاره به اقدامات انجام شده و برنامه‌هاي اجرايي سازمان ملي جوانان در هفته ازدواج گفت: طي جلساتي كه با مسوولان سازمان‌هاي مرتبط با امور ازدواج جوانان داشتيم، پيش‌بيني مي‌كنيم با اجراي برنامه‌هاي هفته ازدواج شاهد كاهش قابل توجهي از آمار جوانان مجرد در جامعه باشيم.

وي يكي از وظايف سازمان ملي جوانان را هماهنگي و مديريت ازدواج آسان ميان جوانان جامعه عنوان كرد و افزود: فرهنگ‌سازي طرح‌ها و برنامه‌هاي سازمان ملي جوانان در جامعه مستلزم همكاري و تعامل رسانه‌هاست.

رئيس ستاد هفته ازدواج با اشاره به جمعيت 12 ميليون نفري جوانان در سن ازدواج گفت: با توجه به اين‌كه سالانه تنها يك ميليون ازدواج در كشور انجام مي‌شود، بايد اين هشدار را به مسوولان و جامعه داد كه در سال جاري و سال آينده ميزان جوانان در آستانه ازدواج بيشتر مي‌شود.

200 هزار جوان ازدواج نكردند

وي افزود: در سال جاري يك ميليون و 200 هزار جوان در سن ازدواج قرار داشتند كه از اين تعداد يك ميليون نفر ازدواج كردند و ازدواج نكردن 200 هزار جوان در سال يك هشدار به مسوولان و متوليان ازدواج جوانان است.

كرمي گفت: گروه‌هاي مردمي بايد با تشكيل NGOها و همچنين سازمان‌هاي مردم نهاد فعال در امور ازدواج جوانان ارتباط بيشتري با ستاد هفته ازدواج و سازمان ملي جوانان داشته باشند تا با برنامه‌ريزي هدفمند، شرايط آسان براي ازدواج جوانان فراهم شود.

ازدواج نيمه‌مستقل را رواج دهيم

كرمي با اشاره به طرح سازمان ملي جوانان در فرهنگسازي ازدواج نيمه‌مستقل در كشور گفت: ازدواج نيمه‌مستقل در فرهنگ ايراني با عنوان دوران نامزدي يا دوران عقد مطرح بوده است كه زمان آن كمتر از 6 ماه بود، اما خانواده‌ها با فشار جامعه و اقوام و آشنايان مجبور بودند هرچه زودتر مراسم عروسي را برگزار كنند.

در اين طرح خانواده‌ها بايد به مسوولان كمك كنند تا اين فرهنگ غلط از بين برود و اجازه دهند دختر و پسري كه با كمترين هزينه ازدواج كرده‌اند تا زمان استقلال كامل مالي و تهيه مسكن به صورت جداگانه در خانه پدري خود زندگي كنند.

وي توضيح داد: جامعه بايد بپذيرد دختر و پسري كه به دليل مشكلات مالي و مسكن مدتي زير چتر حمايتي خانواده قرار مي‌گيرند داماد سرخانه نيستند و اين يك حمايت خانوادگي است.

100 درصد به سازمان‌هاي غيردولتي اعتماد كنيد

رئيس ستاد هفته ازدواج در پاسخ به اين كه مردم چه ميزان مي‌توانند به مراكز ازدواج 300 هزار توماني اعتماد كنند، گفت: مردم صد درصد به اينNGO‌ها اعتماد كنند زيرا اين مراكز با مجوز سازمان ملي جوانان و تحت نظارت اين سازمان فعاليت مي‌كنند، ولي اگر تخلفي ديده شد، مردم مي‌توانند به ادارات كل استان گزارش دهند.

فعاليت مراكز همسريابي ممنوع

معاون فرهنگي آموزشي سازمان ملي جوانان در مورد ايجاد مراكز همسريابي در كشور گفت: موضوع همسرگزيني و همسريابي با تعامل خانواده‌ها زير چتر شبكه فعالان ازدواج انجام مي‌شود، ولي مراكزي را كه صرفا براي همسريابي فعاليت كنند قبول نداريم، زيرا نه مجوزي دارند و نه نظارتي بر آنها انجام مي‌شود و امكان سوءاستفاده در اين مراكز زياد است.

برنامه 3 وزارتخانه براي تسهيل ازدواج

با نزديك شدن به هفته ازدواج (17 تا 23 آبان) مسوولان از اجراي برنامه‌هاي حمايتي براي ازدواج آسان جوانان خبر مي‌دهند.

به گزارش سازمان ملي جوانان، وزراي آموزش و پرورش، بازرگاني و ارشاد، هر يك برنامه‌هاي ويژه‌اي در حوزه ازدواج جوانان دارند.

حميدرضا حاجي‌بابايي وزير آموزش و پرورش از اختصاص وام 3 ميليون توماني ازدواج به فرزندان فرهنگيان خبر داد و گفت: وزارت آموزش و پرورش بخشي از قانون تسهيل ازدواج جوانان را كه مرتبط با اين دستگاه باشد ما حتما پيگيري خواهد كرد.

مهدي غضنفري، وزير بازرگاني نيز در جريان بازديد از نمايشگاه مطبوعات و خبرگزاري‌ها به تصويب 20 بند براي تسهيل ازدواج جوانان در جلسه مورخ 28 مهر ماه سال جاري ستاد ملي ساماندهي امور جوانان اشاره كرد و گفت: در اين جلسه مقرر شد كه نمايشگاه‌هاي عرضه جهيزيه ارزان‌قيمت از سوي وزارت بازرگاني از طريق شركت‌هاي داخلي در سراسر كشور و در مراكز استان‌ها برگزار شوند.

روند برگزاري نمايشگاه‌هاي توزيع جهيزيه ارزان‌قيمت در سال‌هاي گذشته، در كميته‌اي بررسي مي‌شود تا روند اقدامات سال جاري، همزمان با هفته ازدواج جوانان خالي از انتقاد باشد. همچنين مقرر شده است كه وزارت بازرگاني با بانك‌هاي مرتبط براي ارائه تسهيلات در خصوص خريد جهيزيه ارزان‌قيمت به جوانان تمهيداتي را بينديشد.

سيدمحمد حسيني، وزير فرهنگ و ارشاد اسلامي نيز با اعلام خبر تجليل از نشريات و رسانه‌هاي اثرگذار در حوزه ازدواج جوانان به فرهنگ‌سازي گسترده در راستاي كاهش تاخير ازدواج اشاره كرد و گفت: مسائل اقتصادي همواره در طول تاريخ در مسير ازدواج جوانان قرار داشته، اما طبيعي است كه در آغاز زندگي، يك زوج جوان همه امكانات را در اختيار نداشته باشند. بايد فرهنگ ساده‌زيستي و قناعت در زمينه ازدواج ترويج شود.

آموزش‌هاي قبل از ازدواج بويژه آموزش‌هاي برگرفته از آموزه‌هاي ديني در تحكيم بنيان خانواده تاثير بسزايي دارند كه بايد نهادينه شوند و نگاه غربي با رويكرد‌هاي مادي در خصوص ازدواج در جامعه از بين برود.

محمدعلي رامين، معاون مطبوعاتي وزير فرهنگ و ارشاد اسلامي نيز به برگزاري جشنواره ازدواج و رسانه همزمان با هفته ازدواج جوانان اشاره كرد و گفت: از رسانه‌هاي فعال در حوزه ازدواج و مسائل مربوط به آن در جشنواره ازدواج و رسانه تجليل و حمايت مي‌كنيم.</TEXT>
</DOC>
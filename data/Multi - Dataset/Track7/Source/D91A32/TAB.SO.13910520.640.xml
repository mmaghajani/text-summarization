<?xml version="1.0" encoding="utf-8" ?>
<DOC>
<DOCNO>640</DOCNO>
<DATE-TIME>1391/05/20</DATE-TIME>
<CATEGORY>اجتماعی</CATEGORY>
<TITLE>ایرج عبدی اعلام کرد:
افزایش نرخ ازدواج در گروی ایجاد اشتغال </TITLE>
<SUMMARY></SUMMARY>
<NARRATIVE></NARRATIVE>
<TEXT>
عضو کمیسیون اجتماعی مجلس با بیان اینکه موضوع اشتغال ارتباط مستقیمی با ازدواج افراد دارد، گفت: تا زمانی که مشکل بیکاری در جامعه حل نشود، هیچ اهرم تشویقی نمی‌تواند منجر به افزایش تمایل جوانان به آغاز زندگی مشترک شود.

ایرج عبدی در گفت‌و‌گو با خانه ملت، اظهار داشت: گاهی اوقات مسئولان از اهرم‌هایی مانند تسهیلات ارزان قیمت برای تشویق جوانان به ازدواج استفاده می‌کنند که این مشوق‌ها هم نمی‌تواند راهکار مناسبی برای ازدواج جوانان باشد؛ زیرا بیکاری در اقشار مختلف جامعه، به ویژه افراد تحصیل‌کرده نمود شدیدی پیدا کرده است.

نماینده مردم خرم‌آباد در مجلس شورای اسلامی ساز‌ و کارهای فعلی را در حل مشکلات اشتغال بی‌تاثیر دانست و تصریح کرد: تا زمانی که مشکل اشتغال حل نشود، ممکن است ازدواج‌های انجام شده نیز منجر به شکست و طلاق شود.

وی در ادامه افزود: برای ماندگاری زندگی‌های مشترک، باید شغل‌های پایدار در جامعه تعریف شود تا از افزایش میزان طلاق در جامعه جلوگیری به عمل آورد.

این نماینده مجلس نهم با اشاره به بالا رفتن سن ازدواج در کشور عنوان کرد: در کنار برخی مسائل فرهنگی که تاثیر خود را در افزایش سن ازدواج برجا گذاشته، بیکاری و مشکلات اقتصادی نیز آثار سوئی بر تمایل نداشتن جوانان به ازدواج دارد.

عبدی با انتقاد از نحوی هزینه کردن اعتبارات و منابع کشور گفت: بسیاری از اوقات به جای آنکه منابع کشور صرف اشتغال‌زایی، تولید و درآمدزایی شود به اموری اختصاص می‌یابد که هیچ تاثیری در این موضوعات ندارد.

عضو کمیسیون اجتماعی مجلس شورای اسلامی با تاکید بر اینکه باید یک بار برای همیشه منابع مشخصی به اشتغال‌زایی اختصاص یابد، اعلام کرد: اگر دولت قسمتی از اعتبارات و بودجه کشور را به اولویت اصلی کشور یعنی اشتغال‌زایی اختصاص دهد و هزینه بیشتری را صرف احداث کارخانه، واحدهای تولیدی و واحدهای خدماتی کند، بخش عمده‌ای از مشکل بیکاری جوانان رفع خواهد شد </TEXT>
</DOC>
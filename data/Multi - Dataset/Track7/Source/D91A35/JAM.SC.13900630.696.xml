<?xml version="1.0" encoding="utf-8" ?>
<DOC>
<DOCNO>696</DOCNO>
<DATE-TIME>1390/06/30</DATE-TIME>
<CATEGORY>علمی</CATEGORY>
<TITLE>طبيعت از زباله‌هاي سلولزي پاك مي‌شود
توليد سوخت‌ از كاغذهاي بازيافتي</TITLE>
<SUMMARY>جام جم آنلاين: اكنون زمان آن رسیده كه روزنامه‌های كهنه و تاریخ‌گذشته اهمیتی همچون طلا پیدا كرده و حتی از آن پیشی گیرند. دانشمندان دانشگاه تولان یك زنجیره باكتریايی جدید كشف كرده‌اند كه قادر است با استفاده از كاغذ، سوخت بوتانول تولید كند. </SUMMARY>
<NARRATIVE></NARRATIVE>
<TEXT>
بوتانول یك سوخت زیستی است كه می‌توان از آن به عنوان جایگزینی برای بنزین نام برد. دانشمندان به این زنجیره باكتریايی لقب TU-103‌‌ داده‌اند.

هم‌اكنون محققان با آزمایش این روش، روی نسخه‌های قدیمی ‌روزنامه تایمز پیكایون كه یكی از نشریات معتبر شهر نیواورلئان است به موفقیت زیادی دست پیدا كرده‌اند. TU-103 اولین زنجیره باكتریايی موجود در طبیعت است كه مستقیما از سلولز و ساير تركیبات آلی بوتانول تولید می‌كند. سلولز در تمامی‌گیاهان سبز وجود داشته و فراوان‌ترین ماده آلی روی زمین محسوب می‌شود. لذا تبدیل این ماده به بوتانول رویای افراد بسیار زیادی است.

تنها در ایالات متحده هر ساله حدود 323 میلیون تن مواد سلولزی كه می‌توان از آن برای تولید اتانول استفاده كرد دور ریخته می‌شود. متخصصان برای اولین بار طی آزمایش‌هایی در لابراتوار دیوید مولن TU-103‌‌‌ را در فضولات حیوانی كشف كرده و با كشت آن روشی برای تبدیل این ماده به بوتانول یافتند.

مهم‌ترین بخش این كشف توانایی تولید مستقیم بوتانول از سلولز توسط TU-103‌‌ است. TU-103‌‌ تنها زنجیره كلاستریدی شناخته شده است كه می‌تواند در حضور اكسیژن رشد كرده و بوتانول تولید كند.

وجود اكسیژن باعث از بین رفتن دیگر باكتری‌های تولیدكننده اتانول می‌شود، بنابراین تولید بوتانول توسط دیگر زنجیره‌های باكتریایی مستلزم ایجاد فضایی عاری از اكسیژن است و این موضوع باعث افزایش هزینه تمام شده سوخت می‌شود.

به عنوان یك سوخت زیستی و سازگار با طبيعت، بوتانول مزایای بیشتری نسبت به اتانول كه معمولا از نیشكر تولید می‌شود دارد. برای استفاده از این سوخت در ماشین‌های بنزین‌سوز فعلی نیازی به تغییر دادن ساختار موتور نیست. انرژی این سوخت بیش از اتانول بوده كه باعث افزایش مسافت طی شده می‌شود و می‌توان آن را از طریق خطوط انتقال فعلی سوخت هم جابه‌جا كرد. ‌ با روش جدید می‌توان هزینه تولید بوتانول را كاهش داد.

همچنین علاوه بر كاهش قیمت تمام شده سوخت، استفاده از بوتانول در مقایسه با بنزین نقش بسیار مهمی‌ در كاهش انتشار دی‌اكسیدكربن داشته و استفاده از روش جديد براي توليد اتانول اثر مثبتی در پاكسازي طبيعت از زباله‌هاي سلولزي دارد.

sciencedaily
مترجم: آتنا حسن‌آبادی</TEXT>
</DOC>
<?xml version="1.0" encoding="utf-8" ?>
<DOC>
<DOCNO>682</DOCNO>
<DATE-TIME>1389/03/24</DATE-TIME>
<CATEGORY>علمی</CATEGORY>
<TITLE>توليد برق بيشتر با نيروي باد</TITLE>
<SUMMARY></SUMMARY>
<NARRATIVE></NARRATIVE>
<TEXT>
شايد به طور بالقوه بتوان نياز جامعه جهاني به انرژي را به وسيله تبديل انرژي باد به الكتريسيته با استفاده از توربين‌هاي بادي جبران كرد.

با وجود اين كه دريا از منابع انرژي باد فراواني برخوردار است، اما توربين‌هاي بادي به دليل نوسانات طبيعي در جهت و قدرت باد قادر به توليد برق مداوم و پايدار نيستند.

با توجه به تحقيقات انجام شده در دانشگاه Deloware و Stony Brook مي‌توان برق خروجي از اين منابع بادي دريايي را با انتخاب محل‌هاي درست كه از الگوهاي آب و هوايي مناسب بهره‌ مي‌برند و اتصال ژنراتورهاي بادي به خطوط انتقال و تقسيم انرژي برق را پايدارتر و مداوم‌تر از قبل كرد.

اگر بتوانيم الكتريسيته توليد شده توسط باد را پايدارتر كنيم، سهم بادها در برآوردن نيازهاي بشر به برق بيشتر مي‌شود و منابع توليد برق بيشتري براي انسان به وجود مي‌آيد.

محققان معتقدند با طراحي هوشمندانه و حساب‌شده پروژه‌هاي توليد برق از بادهاي دريايي مي‌توان تاثيرات آب و هواي محلي را بر نوسانات برق توليد شده به حداقل رساند.

محققان به مدت 5 سال مشاهدات مربوط به 11 ايستگاه نظارتي در سواحل شرقي آمريكا از «فلوريدا» تا «ماين» را بررسي و تحليل كردند. براساس سرعت باد در هر منطقه، محققان توان خروجي برق توليد شده توسط يك توربين فرضي 5 مگاواتي دريايي را برآورد كردند.

پس از تجزيه و تحليل الگوهاي انرژي باد در ميان ايستگاه‌هاي ساحلي، محققان به اثرات فصلي بر توان خروجي توليد شده پي بردند.

بررسي‌ها حاكي از آن است كه هنگام طراحي سيستم‌هاي انتقال قدرت براساس منابع تجديدپذير مانند باد بايد فاكتورهاي مهم هواشناسي كه شامل جريان‌هاي غالبا سيستم‌هاي پرفشار و كم‌فشار است در مقياس قابل توجهي در نظر گرفته شود.

محققان دريافتند هر سايت فرضي توليد نيرو دچار فراز و نشيب‌ها و نوسانات قابل پيش‌بيني است؛ اما زماني كه در شبيه‌سازي‌ها به خطوط انتقال نيرو متصل مي‌شود، توان خروجي كلي ملايم بوده و دامنه نوسانات كمتر مي‌شود.

هم‌اكنون هيچ توربين بادي در آب‌هاي ايالات متحده نصب نشده، اما طرح‌هايي براي نصب اين توربين‌ها در ايالت‌هاي مجاور اقيانوس اطلس ارائه شده است.

راه‌حل‌هايي كه منجر به كاهش نوسانات باد مي‌شود، مي‌تواند در جايگزين كردن باد به جاي منابع انرژي كه توليد كربن مي‌كنند نقش مهمي ايفا كند.

physorg / مترجم: آتنا حسن‌آبادي</TEXT>
</DOC>
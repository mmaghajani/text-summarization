<?xml version="1.0" encoding="utf-8" ?>
<DOC>
<DOCNO>700</DOCNO>
<DATE-TIME>1391/05/15</DATE-TIME>
<CATEGORY>علمی</CATEGORY>
<TITLE>منابع تجديدپذير انرژي و مقابله با بحران انرژي</TITLE>
<SUMMARY>جام جم آنلاين: انرژي در زندگي و حيات ما انسان‌ها نقش مهمي ايفا مي‌كند. با استفاده از انرژي به منبعي از نور و گرما دسترسي داريم و در حقيقت اين انرژي است كه رشد اقتصادي كشورها را تضمين مي‌كند. </SUMMARY>
<NARRATIVE></NARRATIVE>
<TEXT>
انرژي فسيلي تامين‌كننده بخش عظيمي از انرژي مورد نياز انسان‌هاست و اين در حالي است كه تشكيل نفت، زغال‌ سنگ و گاز طبيعي ـ كه از انواع سوخت‌هاي فسيلي است ـ ميليون‌ها سال به طول مي‌انجامد و سرانجام روزي فرامي‌رسد كه ذخاير اين انرژي در سطح زمين به پايان مي‌رسد.

به همين دليل امروزه بسياري از كشورها در سطح دنيا تلاش مي‌كنند براي جلوگيري از مواجهه با بحران انرژي از منابع تجديدپذير انرژي مانند انرژي خورشيدي يا انرژي حاصل از باد، آب و حتي انرژي دروني زمين بهره گيرند. منابع تجديدناپذير انرژي، منابع محدودي است كه در نتيجه بهره‌برداري به پايان مي‌رسد.

منابع تجديدناپذير بيش از 85 درصد انرژي مصرفي در سطح دنيا را تشكيل مي‌دهند و اقتصاد بسياري از كشورها براساس آن بنا نهاده شده است.

به طور كلي منابع تجديدناپذير انرژي را مي‌توان به دو گروه بزرگ انرژي فسيلي و هسته‌اي تقسيم‌بندي كرد البته در مقايسه با انرژي فسيلي، انرژي هسته‌اي تنها شش درصد از كل انرژي مصرفي در سطح دنيا را تشكيل مي‌دهد. 

انرژي فسيلي حاصل ته‌نشيني و رسوب بقاياي گياهان و جانوراني است كه ميليون‌ها سال پيش زندگي كرده‌اند و بقاياي بدن آنها پس از مرگ در مرداب‌ها و باتلاق‌ها انباشته شده است.

در نتيجه سوخت اين نوع منبع انرژي ـ كه منبع اصلي انرژي در جوامع صنعتي است ـ گازهاي آلاينده در اتمسفر زمين آزاد مي‌شود كه متهم اصلي بارش باران‌هاي اسيدي و ايجاد اثرات گلخانه‌اي شناخته مي‌شود.

براساس پيش‌بيني‌هاي انجام شده تا سال 2150 ميلادي، گاز طبيعي در سطح زمين به پايان مي‌رسد و ذخاير زغال‌سنگ نيز تنها تا سال 2300 ميلادي پاسخگوي نياز ساكنان كره خاكي خواهد بود.

پيش‌بيني مي‌شود، نفت نيز ـ كه يكي از اصلي‌ترين منبع انرژي تجديدناپذير در كشورهاي پيشرفته و جوامع مدرن است ـ تا سال 2050 به پايان برسد كه در اين صورت بايد به فكر منبع جايگزيني براي انرژي مورد نياز خودرو‌ها، كشتي‌ها و هواپيماها باشيم.

در مقابل منابع تجديدپذير انرژي منابعي است كه هيچ گاه به پايان نمي‌رسد و هيچ محدوديتي در استفاده از آنها وجود ندارد. انرژي هيدروالكتريكي، خورشيدي و باد از اصلي‌ترين منابع تجديدپذير انرژي است.

علاوه بر اين انرژي زمين گرمايي، انرژي هيدروژني، انرژي شيميايي حاصل از تجزيه بقاياي زيستي، انرژي زيستي (بيوديزل) و انرژي حاصل از جذر و مد درياها و اقيانوس‌ها از ديگر منابع انرژي است كه در اين گروه قرار مي‌گيرد.

انرژي خورشيدي، منبع عظيمي از انرژي است كه مي‌تواند علاوه بر توليد انرژي الكتريكي در توليد انرژي گرمايي نيز مورد استفاده قرار گيرد. منبع اصلي توليد انرژي باد، نور خورشيد است.

تابش نور خورشيد موجب اختلاف فشار نواحي مختلف و جريان هوا مي‌شود و به نظر مي‌رسد اين نوع انرژي منبعي مطمئن و عاري از هرگونه آلودگي براي تامين انرژي مورد نياز در آينده باشد.

فرآيند توليد انرژي هيدروژني فرآيندي نوپا و جديد است كه در حال حاضر مستلزم صرف هزينه‌اي بالاست، اما ويژگي منحصر به فرد اين انرژي اين است كه هيچ گونه آلودگي ايجاد نمي‌كند.

در كشورهاي در حال توسعه استفاده از انرژي حاصل از بقاياي زيستي مانند چوب و ضايعات كشاورزي بسيار مورد توجه است.

گاز متان حاصل از اين نوع سوخت مي‌تواند انرژي مورد نياز براي پخت و پز و توليد جريان الكتريكي را تامين كند.

انرژي حاصل از جذر و مد درياها نيز شكل جديدي از انواع انرژي تجديدپذير است كه مي‌تواند انرژي الكتريكي مورد نياز ساكنان زمين را فراهم كند.

در سال‌هاي اخير با توجه به بحران انرژي در كشورهاي اروپايي، استفاده از منابع سبز مورد توجه قرار گرفته است.

بر اين اساس، امروزه بيش از 21 درصد انرژي الكتريكي مورد نياز كشورهاي اروپايي از طريق منابع سبز انرژي تامين مي‌شود.(جام جم - ضميمه سيب)

مترجم: فرانك فراهاني‌جم
منبع: britanica</TEXT>
</DOC>
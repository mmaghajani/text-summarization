<?xml version="1.0" encoding="utf-8" ?>
<DOC>
<DOCNO>691</DOCNO>
<DATE-TIME>1390/03/03</DATE-TIME>
<CATEGORY>علمی</CATEGORY>
<TITLE>باکتری‌ها منابع ساده انرژی آینده در جهان </TITLE>
<SUMMARY></SUMMARY>
<NARRATIVE></NARRATIVE>
<TEXT>
دانش > تحقیق‌و‌ تولید- همشهری آنلاین:
دانشمندان دریافته‌اند میکروب‌ها برای تولید انرژی، منابعی ساده و قابل دسترسی هستند زیرا می‌توانند مقادیر کوچکی بار الکتریکی از خود به جا بگذارند و امکان به دست آوردن و نگهداری از آنها نیز بسیار ساده است

به گزارش خبرگزاری مهر، باکتری‌ها از کابل‌های میکروسکوپی برخوردارند که در میانه دیواره سلولی آنها قرار دارند، کابل‌هایی که در پاکسازی مواد نفتی و اورانیوم نیز کاربرد دارند. کشف این کابل‌ها و کاربرد جدید آنها به محققان امکان طراحی الکترودهایی با قدرت اتصال بیشتر خواهد داد که می توانند مقادیر بیشتری از بار الکتریکی به جا مانده از میکروب‌ها را به خود جذب کنند.

به گفته محققان تمامی موجودات از توانایی تولید برق برخوردارند، برای مثال انسان از برق برای حفظ تپش قلب و ادامه یافتن فرایند تفکر استفاده می‌کند. باکتری‌ها نیز از کابل‌های میکروسکوپی خود برای تخلیه کردن بار الکتریکی مازاد استفاده می‌کنند زیرا در صورتی که بار الکتریکی در بدن آنها تقویت شود، تمامی فرایندهای حیاتی آنها از قبیل تنفس و تغذیه متوقف خواهد شد.

شاید برای توسعه یافتن کاربرد باکتری‌ها در تولید برق یک دهه زمان نیاز باشد. یکی از جذاب‌ترین باکتری‌ها که می‌تواند در آینده به منبعی قابل قبول برای برق تبدیل شود باکتری به نام Shewanella Oneidensis است که باکتری محیط‌های بدون اکسیژن بوده و می‌تواند برای تامین انرژی ابزارهای الکتریکی متعددی به کار گرفته شود اما پیش از آن، محققان باید کاربردهای کنونی از این نوع باکتری‌ها را 100 تا هزار برابر کارامدتر کنند.

این یافته همچنین می‌تواند سرعت گسترش عوامل میکروبی که برای سم زدایی نفتی و هسته‌ای به کار گرفته می‌شوند را افزایش دهند و میزان استفاده از سلول‌های سوختی که با استفاده از فاضلاب‌ها و کودها ساخته شده‌اند را نیز بهبود ببخشد.</TEXT>
</DOC>
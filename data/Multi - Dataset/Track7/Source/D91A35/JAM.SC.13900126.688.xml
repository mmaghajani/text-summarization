<?xml version="1.0" encoding="utf-8" ?>
<DOC>
<DOCNO>688</DOCNO>
<DATE-TIME>1390/01/26</DATE-TIME>
<CATEGORY>علمی</CATEGORY>
<TITLE>توليد انرژي خورشيدي بدون استفاده ‌از سلول‌هاي خورشيدي!</TITLE>
<SUMMARY>جام جم آنلاين: محققان دانشگاه ميشيگان موفق به كشف يك تاثير مغناطيسي نور شده‌اند كه مي‌تواند فارغ از سلولهاي خورشيدي نيمه‌رساناي قديمي به توليد انرژي خورشيدي منجر شود.</SUMMARY>
<NARRATIVE></NARRATIVE>
<TEXT>
به گزارش ايسنا، محققان موفق به كشف راهي براي ساخت يك باتري نوري شده‌اند كه در اين فرآيند اصول قديمي فيزيك دگرگون شده است.

نور از اجزاي الكتريسيكي و مغناطيسي برخوردار است. تاكنون دانشمندان بر اين باور بودند كه تاثيرات ميدان مغناطيسي به قدري ضعيف هستند كه مي‌توان آنها را ناديده گرفت.

آنچه محققان دانشگاه ميشيگان دريافته‌اند اين است كه در شدت مناسب، هنگامي كه نور در ماده‌اي سفر مي‌كند كه رساناي الكتريسيته نيست، ميدان نور مي‌تواند اثرات مغناطيسي توليد كند كه 100 ميليون بار قوي‌تر از آنچه تا پيش از اين تصور مي‌شد، هستند. در اين شرايط، اثرات مغناطيسي قادر به توليد نيرويي برابر با يك اثر قوي الكتريكي هستند.

به گفته محققان اين مساله مي‌تواند به گونه جديدي از سلول‌هاي خوشيدي بدون استفاده از نيمه‌رساناها منجر شود. در سلولهاي خورشيدي نور وارد يك ماده شده، جذب شده و گرما توليد مي‌كند. در اين كشف تلاش شده تا حرارت كمتري ايجاد شده و در عوض جذب شدن نور، انرژي در گشتاور مغناطيسي ذخيره شود.

در اصلاح سنتي نوري، ميدان مغناطيسي نور باعث تفكيك بارها يا جداسازي بارهاي مثبت و منفي در ماده مي‌شود. اين فرآيند منجر به توليد يك ولتاژ مي‌شود. اين اثر مغناطيسي پيش از اين تنها در مواد بلوري كه از يك تقارن خاص برخوردار بودند ديده شده بود.

دانشمندان دريافتند كه ميدان مغناطيسي نور همچنين مي‌تواند تحت شرايط درست و در ساير مواد، يكسوسازي نوري ايجاد كند.

اين روش جديد مي‌تواند به توليد انرژي خورشيدي ارزانتر بينجامد. دانشمندان پيش‌بيني كرده‌اند كه با مواد پيشرفته مي‌توانند به راندمان 10 درصد در تبديل انرژي خورشيدي به انرژي قابل استفاده دست يابند. اين ميزان با سلولهاي خورشيدي درجه تجاري برابر است.

محققان در آزمايش‌هاي خود در تابستان امسال بر روي جمع‌آوري اين انرژي با نور ليزر و سپس با نور خورشيد كار خواهند كرد. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>709</DOCNO>
<DATE-TIME>1390/10/04</DATE-TIME>
<CATEGORY>علمی</CATEGORY>
<TITLE>کارشناس ارشد مهندسی آب:
آفت‌کش عامل آلودگی آب است</TITLE>
<SUMMARY>خبرگزاری فارس: کارشناس ارشد مهندسی آب گفت: مصرف بی‌رویه آفت‌کش‌ها، کودهای شیمیایی و سم‌‌ها در کشاورزی عامل آلودگی آب و بیماری‌های مزمن هستند.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از رشت، مهران یعقوبی عصر امروز در همایش «آب سالم دغدغه هزاره سوم» اثرات ناشی از فاضلاب را موجب کاهش اکسیژن محلول در آب دانست و اظهار داشت: نتیجه این امر، مرگ و میر موجودات آبزی است.
وی با اشاره به پساب‌های صنعتی بیان داشت: پساب‌ها با ایجاد یک لایه‌ای از مواد معلق بر سطح آب از عملیات فتوسنتز جلوگیری می‌کند و موجب فرآیندهای هوازی و پیدایش بوهای نامطبوع می‌شود.
کارشناس ارشد مهندسی آب، ورود پساب‌های صنعتی را موجب مشکلات دیگری نیز بر سطح آب دانست و تصریح کرد: پساب‌ها می‌توانند مواد غلظت را افزایش دهند و ورود فلزات سنگین از طریق این پساب‌ها به منابع از جمله معضلات است.
وی افزود: با توجه به غلظت بسیار پایین فلز سنگین که موجب مسمومیت می‌شود، پساب‌های صنعتی در برخی موارد سبب ورود مواد رادیواکتیو در آب شده و میکروب‌هایی را وارد آب می‌کند که مشکلاتی دارد.
یعقوبی، آلودگی ناشی از پساب‌های کشاورزی را بحث جدی در گیلان نامید و تصریح کرد: آلودگی این نوع پساب‌ها به دو بخش عمده تقسیم می‌شود و آلودگی ناشی از آفت‌کش‌ها به آب و نیز آلودگی ناشی از مصرف بی‌رویه کودهای شیمیایی است.
وی با بیان اینکه بیماری‌های مختلف ناقل حشرات هستند، افزود: سالانه محصولات زیادی به دلیل آفت از بین می‌روند و استفاده از آفت‌کش‌ها اجتناب‌ناپذیر است.
کارشناس ارشد آب اظهار داشت: از حدود سه میلیون حشره شناخته شده تنها یک درصد مضر هستند و با استفاده از آفت‌کش‌ها تمام حشرات مفید و مضر را از بین می‌بریم بنابراین باید از روش‌های مناسب و سازگار در مبارزه با آفات استفاده و از به‌کارگیری بی‌رویه از آفت‌کش‌ها خودداری کنیم.
وی با اشاره به اینکه آفت‌کش‌ها می‌توانند از طریق‌های مختلف وارد آب شوند، اذعان داشت: ورود آفت‌کش‌ها به آب می‌تواند با انتقال حشره‌کش‌ها از سطح زمین توسط آب باران یا آب‌های سطح جاری صورت گیرد.
یعقوبی اضافه کرد: همچنین جذب آفت‌کش‌ها توسط خاک و انتقال آن به آب‌ها از طریق فرسایش خاک نیز می‌تواند اتفاق بیفتد و یا اینکه آفت‌کش‌ها به طور مستقیم در جریان‌های آبی پاشیده شوند و تخلیه پساب مراکز تولید آفت‌کش در آب‌ها نیز می‌تواند مورد نظر قرار گیرد.
وی، تخلیه پساب شستشوی میوه‌جات سم‌پاشی شده را موجب ورود آفت‌کش آن وارد آب دانست و تصریح کرد: انتقال حشره‌کش‌ها به وسیله آب در دوردست و ورود آنها به جریان‌های آب نیز از چرخش‌های آفت‌کش‌هاست.
کارشناس ارشد مهندسی آب، با بیان اینکه از آفت‌کش‌ها به عنوان داروهای گیاهان استفاده می‌کنند، یادآور شد: آفت‌کش‌ها به عنوان سمی است که جذب بدن ما می‌شود.
وی افزود: آفت‌کش می‌تواند به طریق مختلف وارد آب زیرزمینی شده و موقع استحصال وارد بدن انسان شود و نیز به صورت مستقیم از طریق مصرف غذا وارد بدن انسان شود که مشکلات جدی از جمله سرطان‌ها و بیماری‌های مزمن و مسمومیت‌های حاد را ایجاد می‌کند.
یعقوبی، استفاده از کودهای شیمیایی را نیز موجب آلودگی آب دانست.
انتهای پیام/ص20/ص1000</TEXT>
</DOC>
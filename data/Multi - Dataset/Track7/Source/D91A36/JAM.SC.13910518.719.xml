<?xml version="1.0" encoding="utf-8" ?>
<DOC>
<DOCNO>719</DOCNO>
<DATE-TIME>1391/05/18</DATE-TIME>
<CATEGORY>علمی</CATEGORY>
<TITLE>به کمک باکتري‌هاي نفت‌خوار، منطقه مارون اهواز به فضايي سبز تبديل شده است
پاكسازي مناطق آلوده نفتي</TITLE>
<SUMMARY></SUMMARY>
<NARRATIVE></NARRATIVE>
<TEXT>
حالا مي‌توانيم با افتخار اعلام كنيم كه با استفاده از باكتري‌هاي نفت‌خوار موفق به پاكسازي يكي از مناطق آلوده نفتي در استان خوزستان شديم و محلي را كه حوضچه آلوده نفتي در آن قرار داشت، به يك فضاي سبز و حاصلخيز تبديل كرديم.

باكتري‌هاي نفت‌خوار گروهي از باكتري‌ها هستند كه قادرند تركيبات نفتي و هيدروكربني را به منظور تأمين انرژي و كربن مورد نياز خود در فرآيند تنفس سلولي به مصرف برسانند. حاصل اين فرآيند گاز كربنيك و بيوماس است كه نه‌تنها براي محيط‌زيست بي‌خطر بوده، بلكه استفاده‌هاي اقتصادي مانند توليد كود بيولوژيكي نيز مي‌تواند داشته باشد. بيومس ماده‌اي است كه با طبيعت سازگار است و نه‌تنها براي رشد گياهان مضر نيست، بلكه مي‌تواند به مثابه كود عمل و به رشد گياهان كمك ‌كند.

خوشحاليم كه اين پروژه را در منطقه‌اي آلوده نفتي در مارون اهواز انجام داده‌ايم. بر اثر فعاليت‌هاي نفتي طي سال‌هاي گذشته، اين منطقه آلوده شده به طوري كه از قبل از انقلاب تاكنون ضايعات نفتي به اين حوضچه هدايت و تجميع ‌شده بود و به عنوان يك معضل خطرناك زيست‌محيطي در آمده بود.

اين حوضچه آلوده نفتي به مرور زمان به 3 فاز مايع، لجن‌هاي نفتي و خاك‌هاي آلوده به نفت تبديل شده بود. در مرحله تصفيه فاز مايعات،قسمتي از مواد نفتي به روش فيزيكي جداسازي شد و مجدد مورد استفاده قرار گرفت.

بخش باقيمانده فاز مايعات را كه قابل بازيابي نبود به داخل مخازن بزرگي كه نزديك همان حوضچه‌ها تعبيه شده بود، هدايت كرديم و باكتري‌ها با آب به اين مخازن تزريق شدند و به مرور زمان فاز مايعات آلوده نفتي باقيمانده تجزيه و تصفيه شدند. در ادامه كار، فاز لجن‌هاي نفتي و خاك‌هاي آلوده نيز با تزريق باكتري‌ها با استفاده از ابزارهايي به نام بيوپلاگ كه ساخت همكاران ما در جهاد دانشگاهي واحد شهيد بهشتي است، با موفقيت به انجام رسيد.

همزمان با كار تصفيه، گياهان مقاوم به پسماندهاي باقيمانده احتمالي را شناسايي كرده و اين‌گونه از گياهان را در اين مناطق پاكسازي شده كاشتيم و با اجراي اين پروژه از منطقه‌اي آلوده، منطقه‌اي پاك و سرسبز ساختيم.

اين موفقيت در كنار دستاوردهاي متنوع ديگر همكارانم در پژوهشكده علوم پايه كاربردي جهاد دانشگاهي باعث شد پژوهشكده ما در سال 1390به عنوان موسسه پژوهشي برتر از سوي وزارت علوم، تحقيقات و فناوري انتخاب شود. ضمن آن‌كه از مراكز تحقيقاتي موفق كشور هستيم كه سال 1389 نيز از سوي وزارت علوم، تحقيقات و فناوري در زمينه علوم پايه و همچنين در بين موسسات پژوهشي وابسته به نهادهاي عمومي كشور موفق به كسب رتبه A شده‌ايم.

دكتر سعيد ميرزايي / رئيس پژوهشكده علوم پايه جهاد دانشگاهي</TEXT>
</DOC>
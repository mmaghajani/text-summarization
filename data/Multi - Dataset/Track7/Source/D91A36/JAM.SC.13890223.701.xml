<?xml version="1.0" encoding="utf-8" ?>
<DOC>
<DOCNO>701</DOCNO>
<DATE-TIME>1389/02/23</DATE-TIME>
<CATEGORY>علمی</CATEGORY>
<TITLE>شهرنشيني و سلامت
آلودگي آب تهديد جدي سلامت شهروندان</TITLE>
<SUMMARY></SUMMARY>
<NARRATIVE></NARRATIVE>
<TEXT>
آب ماده حيات و يكي از ملزومات زندگي بشري است. درصورتي كه اين ماده گرانبها آلوده شود مي‌تواند زندگي جمعيت‌هاي بزرگ را در آن‌ واحد به خطر بيندازد. آلودگي آب به هر تغيير شيميايي، فيزيكي يا زيستي در كيفيت آب گفته مي‌شود كه اثر خطرناكي بر موجوداتي كه از آن استفاده مي‌كنند يا در آن زندگي مي‌كنند داشته باشد.

گروه ديگري از موادي كه باعث آلودگي آب مي‌شوند موادي هستند كه براي تجزيه به باكتري‌هايي كه اكسيژن آب را مصرف مي‌كنند نياز دارند. وقتي مقدار زيادي از اين مواد وارد آب مي‌شود تعداد باكتري‌ها افزايش يافته و اكسيژن آب كم شده و به دنبال آن آبزياني مانند ماهي از بين مي‌روند. اسيدها، نمك‌ها و فلزات سمي از ديگر موادآلوده‌كننده آبند كه باعث مي‌شود آب غيرقابل آشاميدن شده و موجودات آبزي نتوانند به زندگي خود ادامه دهند. در صورت افزايش نيترات‌ها و سولفات‌هاي موجود در آب، گياهان آبزي مانند خزه‌ها به مقدار زياد رشد مي‌يابند و اكسيژن آب را مصرف مي‌كنند. اين مساله باعث مرگ ماهيان شده و در صورتي كه اين آب توسط كودكان مصرف شود مشكلات جدي براي آنها به وجود مي‌آورد. در نهايت روغن‌ها، پلاستيك‌ها و حشره‌كش‌ها از ديگر آلوده‌كننده‌هاي آب هستند. اخيرا مواد راديواكتيو نيز به اين مجموعه اضافه شده‌اند كه موجب بروز سرطان، اختلالات هنگام تولد و آسيب‌هاي ژنتيكي مي‌شوند و از خطرناك‌ترين آلوده‌كننده‌هاي آب هستند. آلودگي‌ آب معمولا از فعاليت انسان‌ها ناشي مي‌شود. كارخانجات، معادن زيرزميني، چاه‌هاي نفت، باران‌هاي اسيدي، ترافيك شهري و آلودگي‌هايي كه از طريق رودخانه‌ها جابه‌جا مي‌شوند همگي از منابع ‌آلوده‌كننده آب به شمار مي‌روند.اگر آب حاوي مواد غذايي براي رشد باكتري‌هاي بي‌هوازي باشد، تعداد اين باكتري‌ها در آب افزايش يافته و در طي فعاليت‌هاي خود گازي به نام سولفيد هيدروژن توليد مي‌كنند كه بويي شبيه تخم‌مرغ گنديده مي‌دهد. بنابراين وقتي آب بوي تخم‌مرغ گنديده مي‌دهد مي‌توانيم نتيجه‌گيري كنيم كه هيدروژن آن بالاست.

روش‌هاي مختلفي براي اندازه‌گيري آلودگي آب وجود دارد. علاوه بر آزمايشگاه‌هاي سنجش‌آلودگي از تغيير رفتار ماهي‌ها هم مي‌توان براي اطلاع از آلودگي آب استفاده كرد. براي جلوگيري از آلودگي آب نبايد پسماندهاي شيميايي را به داخل آب رها كرد و از آلودگي هوا نيز جلوگيري كرد، چراكه آلودگي هوا به صورت باران به آب برمي‌گردد و آن را آلوده مي‌كند. توصيه آخر اين كه هيچ‌وقت آبي كه رنگ و طعم غيرطبيعي دارد و آب‌هايي كه منبع آنها نامشخص است را مصرف نكنيد تا دچار عوارض ناشي از مصرف آب آلوده نشويد.

دكتر كيوان رضواني </TEXT>
</DOC>
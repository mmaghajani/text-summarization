<?xml version="1.0" encoding="utf-8" ?>
<DOC>
<DOCNO>715</DOCNO>
<DATE-TIME>1391/02/09</DATE-TIME>
<CATEGORY>علمی</CATEGORY>
<TITLE>طراحی اسفنج نانویی که لکه‌های نفتی دریا را پاک می‌کند </TITLE>
<SUMMARY></SUMMARY>
<NARRATIVE></NARRATIVE>
<TEXT>
محیط زیست- همشهری آنلاین: دانشمندان اسفنج نانویی ابداع کرده‌اند که می‌توان با استفاده از آن دریاها را از وجود لکه‌های نفتی پاک کرد و خطر زیست‌محیطی را برای حیات دریایی به حداقل رساند.

به گزارش خبرگزاری جمهوری اسلامی به نقل از زی نیوز، این اسفنج نانویی، هادی الکتریسته است و به‌راحتی با آهن‌ربا کنترل می‌شود.

این اسفنج از نانو تیوب‌های کربن خالص ساخته شده است و می‌تواند 100 برابر بیشتر از وزنش نفت را جذب کند. این اسفنج به دلیل داشتن چگالی بسیار کم دارای توانایی قابل‌توجهی برای جذب نشت‌های نفتی از آب دریا است.

"دانیل هاشم" از دانشگاه رایس گفت: تکه‌های این اسفنج به شدت آب گریز هستند بنابر این بر روی آب غوطه‌ور می‌شوند و در عین حال بسیار جاذب نفت هستند.

وی که ریاست این مطالعه را بر عهده داشت، این اسفنج را در یک ظرف آب که دارای لکه‌های نفتی بود فرو برد. این اسفنج لکه‌های نفتی را بلعید.

سپس وی با استفاده از کبریت نفت موجود در این اسفنج را سوزاند و دوباره آن را برای جذب بیشتر لکه‌های نفتی در آب فرو کرد.

به گفته هاشم، از این اسفنج می‌توان بارها استفاده کرد. همچنین این اسفنج می‌تواند نفت را برای بازیابی بعدی در خود نگه دارد.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>756</DOCNO>
<DATE-TIME>1390/09/15</DATE-TIME>
<CATEGORY>علمی</CATEGORY>
<TITLE>تشخيص پوسيدگي دندان با ليزر</TITLE>
<SUMMARY>جام جم آنلاين: دكتر رضا فكر آزاد گفت: مهمترین مزیت لیزر در درمان بیماری های دهان و دندان تشخیص پوسیدگی های دندانی در مراحل اولیه است.</SUMMARY>
<NARRATIVE></NARRATIVE>
<TEXT>
نايب ريیس انجمن علمی پزشكی لیزری ایران افزود: در مراحل اولیه پوسیدگی دندان، لیزر به ما كمك می كند تا با پدیده «فلورسنت» روند پوسیدگی دندان را رد یابی كنیم.

وی اضافه كرد: تشخیص میزان پوسیدگی دندان با كمك این روش بسیار سریع تر از سایر روش ها مانند تشخیص چشمی یا روش رادیوگرافی و «اولتراسوند» است.

این جراح و متخصص بیماری های لثه گفت: طبیعی است با تشخیص به موقع پوسیدگی دندانپزشك می تواند برای جلوگیری از خرابی بیشتر آن اقدامات پیشگیرانه مناسبی انجام دهد ضمن آنكه كاربری این روش ساده بوده و حتی مربی بهداشت نیز می تواند به سادگی با آن كار كرده و سریعا كودكان با ریسك بالا را به دندانپزشكان ارجاع دهد.

دكتر فكری آزاد اضافه كرد: روش تشخیص دیگر لیزر «داپلرفلومتری» است كه با سنجش میزان جریان خون در دندان ها، زنده بودن یا نبودن آن را می توان ردیابی كرد.

وی خاطرنشان كرد: در گذشته كودكی كه دندانش ضربه می خورد و به دندانپزشك مراجعه می كرد، دندانپزشك به غیر از واگذار كردن وضعیت موجود به گذر زمان حدود شش ماه هيچ راه تشخیص دیگری دنبال نمی كرد.

نايب ريیس انجمن پزشكی لیزری ایران افزود: در حال حاضر لیزرها در تمامی تخصص های ده گانه دندانپزشكی ،در درمان ریشه دندان، ضدعفونی كردن كانال دندانی همچنین در دندانپزشكی كودكان كه نیازمند كنترل رفتاری خاص است می توان از لیزر سود جست.

دكتر فكر آزاد اظهار داشت: برای نمونه در جراحی كودكانی كه زبان چسبیده به دهان دارند و در صورت تداوم در آینده دچار مشكلات فكی و گفتاری خواهند شد، نیز این امكان میسر شده تا با حداقل ایجاد درد و با بی حسی موضعی، بدون نیاز به بیهوشی عمومی و در سنین حتی كمتر از دو سال عمل جراحی انجام داد.

وی افزود : لیزرهای كم شدت با خواص ضدالتهابی، كاهش درد ایمونولوژیكی و آثار متابولیكی به فرآیند بهبود روند درمانی یا كاهش عوارض درمانی به یك درمانگر آگاه كمك می كند تا بیمار خود را به سهولت درمان كند.

نايب ريیس انجمن پزشكی لیزری ایران گفت: در این روش می توان به مواردی چون كاهش درد ؛ تسریع بهبودی زخم های ناشی از جراحی ها و همچنین كاهش درد های ناشی از درمان های معمول دندانپزشكی و بهبود ترمیم ضایعات استخوانی در درمان های پیوندی، بازسازی استخوان، ترمیم اعصاب آسیب دیده و درمان بعضی از بیماری های داخل حفره دهان اشاره كرد.

ششمین همایش سالانه انجمن پزشكی لیزری ایران از هشتم تا 9 دی ماه در تهران برگزار می شود.(ايرنا) </TEXT>
</DOC>
<?xml version="1.0" encoding="utf-8" ?>
<DOC>
<DOCNO>751</DOCNO>
<DATE-TIME>1390/03/08</DATE-TIME>
<CATEGORY>علمی</CATEGORY>
<TITLE>انتقال داده‌ها در کمتر از 3 سوت! </TITLE>
<SUMMARY></SUMMARY>
<NARRATIVE></NARRATIVE>
<TEXT>
پیش از ابداع کامپیوتر و فناوری‌های مدرن امروزی انتقال اطلاعات به شیوه امروزی و با چنین حجم گسترده‌ای مطرح نبود و بیشتر انتقال اطلاعات به شیوه‌های سنتی و قدیمی و در حجم بسیار پایین در قیاس با امروز انجام می‌گرفت.

سال‌ها قبل معیار انتقال اطلاعات مگابایت بود و بعدها با استفاده از فناوری‌های نوین، گیگابایت معیار انتقال داده‌ها شد اما امروزه دانشمندان پا را از آن فراتر گذاشته و با استفاده از رنگ‌های متعددی که در پرتو لیزر وجود دارد از طریق فیبرنوری مبادرت به انتقال اطلاعات می‌کنند. این فناوری جدید سبب شده است تا ظرف چند ماه دوباره و با اختلاف بسیار قابل‌ملاحظه‌ای رکورد سرعت انتقال داده‌ها شکسته شود.

بنا بر اخبار انتشار یافته، محققان با استفاده از تنها یک لیزر، رکورد جدیدی در افزایش سرعت انتقال داده‌ها برجای گذاشته‌اند. بر همین اساس آنها توانسته‌اند داده‌ها را با سرعتی معادل 26 ترابایت در ثانیه جا‌به‌جا کنند.

با این سرعت، کل مجموعه داده‌های کتابخانه کنگره آمریکا را می‌توان با استفاده از فیبر‌نوری در 10 ثانیه انتقال داد.
با استفاده از آنچه به‌عنوان تبدیل سریع یا فناوری او‌اف‌دی‌ام شناخته شده و در آن از تعدادی از پرتوهای لیزری برای رمزگشایی رشته‌های متفاوت از اطلاعات در نورهای رنگی متفاوت استفاده می‌شود و در نهایت تمامی این اطلاعات از طریق یک فیبر نوری واحد انتقال داده می‌شوند، می‌توان بیش از 300 رنگ جداگانه نور در یک پرتو لیزر را انتخاب کرد که هر کدام از این رنگ‌ها با رشته اطلاعات مختص به‌خود کد‌گذاری شده اند.

محققان با انتشار گزارشی در مجله فوتونیک به توصیف این تکنیک پرداخته‌اند؛ جهش قابل توجهی در به ثمر رسیدن تلاش‌ها برای دستیابی به داده‌های بیشتر در فناوری‌های ارتباطات از راه دور مبتنی بر نور دیده شده است.

در حالی که نخستین تکنولوژی فیبرنوری، رشته‌ای از داده‌ها را با یک تک‌رنگ کد‌ گذاری شده از طریق فیبر نوری ارسال می‌کردند، اخیرا محققان از روش‌های جدیدتر به‌منظور افزایش سرعت انتقال داده‌ها استفاده کرده‌اند.

استفاده از شیوه‌های سنتی جداسازی رنگ‌ها در انتهای فیبرنوری کارایی ندارد، از این‌رو محققان ابزاری که به «تبدیل نوری سریع فوریه» شهرت دارد در انتهای فیبر نوری کار گذاشته‌اند تا با استفاده از آن بتوانند جریان اطلاعاتی را با سرعتی بالا دریافت کنند.
در این میان یک تکنولوژی وجود دارد موسوم به تقسیم فرکانس عمودی چندگانه، که از تعدادی لیزر برای رمزدار کردن رشته‌های مختلف اطلاعات در رنگ‌های مختلف نور که تمام آنها از طریق فیبرنوری ارسال می‌شود، استفاده می‌کند.

در قطب دریافت، نوسان‌سنج‌های لیزر به‌منظور دریافت علائم نوری می‌تواند مورد استفاده قرارگیرد. از این طریق روند ارسال اطلاعات معکوس می‌شود.

تبدیل فوریه معادله‌ای مشهور در ریاضی است که می‌تواند براساس زمانی که بخش‌های مختلف پرتو دریافت می‌شوند، نورهای متعددی را از یک پرتونوری ورودی استخراج کند. محققان با به کار گرفتن این معادله در قالب نوری توانستند نور دریافت شده را به چندین مسیر که در زمان‌های متفاوت به مقصد می‌رسند، ارسال کرده و آنها را دوباره در یک ردیاب ترکیب کنند.به گفته محققان، در حال حاضر ابزارهایی وجود دارد که می‌توان با آنها 100 ترابایت اطلاعات را در ثانیه منتقل کرد، اما این میزان با استفاده از چیزی حدود 500 لیزر اتفاق می‌افتد و از این‌رو هزینه‌بر است.

انتقال داده‌ها با حجم گسترده در اینترنت صورت می‌گیرد و این تحولات اخیر به معنای آن است که در آینده‌ای نه چندان دور خطوط اینترنت از چنان سرعتی برخوردار خواهند بود که کاربران خواهند توانست با سرعتی بیش از 23 ترابایت در ثانیه مبادرت به انتقال اطلاعات کنند.

رکورد قبلی

پیش‌تر اعلام شده بود که گروهی از دانشمندان ایتالیایی با استفاده از فیبرنوری موفق شدند سریع‌ترین اینترنت دنیا با سرعت 448 گیگابیت بر ثانیه را ایجاد کنند. در زمان انتشار این خبر، اعلام شده بود که این سریع‌ترین اینترنت دنیا در مدت تنها یک ثانیه قادر است یک حجم اطلاعات برابر با 20 فیلم با کیفیت بالا، 500 فیلم با کیفیت استاندارد، 7 میلیون تماس تلفنی تصویری و 100میلیون تماس تلفنی استاندارد را منتقل کند.اما به فاصله چند ماه دانشمندان با استفاده از رنگ‌های موجود در پرتو لیزر توانستند رکورد اخیر را با اختلاف بسیار زیاد جابه‌جا کنند.

منبع: همشهری</TEXT>
</DOC>
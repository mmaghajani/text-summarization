<?xml version="1.0" encoding="utf-8" ?>
<DOC>
<DOCNO>747</DOCNO>
<DATE-TIME>1389/04/31</DATE-TIME>
<CATEGORY>علمی</CATEGORY>
<TITLE>رونمایی از اولین ضدهوایی لیزری جهان در آمریکا </TITLE>
<SUMMARY></SUMMARY>
<NARRATIVE></NARRATIVE>
<TEXT>
دانش > دانش- همشهری آنلاین:
شرکت آمریکایی ریتئون از اولین ضدهوایی لیزری جهان رونمایی کرد

به گزارش بی‌بی‌سی، این سیستم تسلیحاتی لیزری Close-In می‌تواند به طور مجزا و یا برروی سیستم‌های توپخانه‌ای دیگر مورد استفاده قرار گیرد.

پیشتر در ماه مه این ضد هوایی در آزمایشی موفق به هدف قرار دادن دو وسیله نقلیه هوایی بدون سرنشین (UAV) شد.

شرکت سازنده این ضدهوایی می‌گوید لیزر فیبر حالت جامد به کاررفته در ضدهوایی پرتوی 50 کیلواتی تولید می‌کند که می‌تواند برای هدف قرار دادن UAV، خمپاره، موشک و کشتی‌های کوچک مورد استفاده قرار بگیرد.

ایده استفاده از لیزر به عنوان یک سلاح جنگی از همان اوایل اختراع این فن‌آوری در ذهن دانشمندان قرار داشته‌است.

نمونه‌های اولیه سلاح‌های لیزری شمیایی بودند که از نوعی واکنش شیمیایی انرژی خود را دریافت می‌کنند. این لیزرها به عنوان سلاح جنگی بسیار بزرگ هستند و مصرف سوخت آن‌ها نیز بسیار بالاست و مواد اولیه واکنش‌های آن‌ها نیز به شدت سمی هستند.

اما لیزرهای حالت جامد تنها برای تولید پرتوی لیزر از یک سطح شیشه‌ای یا سرامیکی استفاده می‌کنند.

این لیزرها کوچک‌تر هستند و قابلیت جابجایی بالایی نیز دارند و ورودی مورد نیاز آن‌ها نیز تنها نیروی برق است. البته مصرف انرژی آن‌ها همچنان بالاست.

هم اکنون برای استفاده بهتر از این لیزر برروی کشتی‌ها، سیستم راداری موشکی Phalanx با این لیزر ترکیب شده‌است.

از آن‌جا که اکثر سیستم‌های لیزری برای استفاده در کشتی‌ها طراحی می‌شوند، یکی از مشکلات فراروی سیستم‌های تسلیحات لیزری این است که محیط مرطوب دریا قبل از رسیدن پرتو به هدف بیشتر انرژی موثر آن را جذب می‌کند. سطح شفاف دریا نیز می‌تواند تأثیر منفی برروی قدرت پرتو داشته باشد.

البته دانشمندان اکنون به این نتیجه رسیده‌اند که با افزایش قدرت لیزر تا یک آستانه معین می‌توان این مشکل را برطرف کرد.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>743</DOCNO>
<DATE-TIME>1389/03/12</DATE-TIME>
<CATEGORY>علمی</CATEGORY>
<TITLE>بومي‌سازي دانش ليزر در ايران
بيش از15بيماري با ليزر درمان مي‌شود</TITLE>
<SUMMARY>جام جم آنلاين: رئيس مرکز تحقيقات کاربرد ليزر دانشگاه علوم پزشکي شهيد بهشتي با تاکيد بر اينکه ليزر جاي خود را به عنوان يک روش درماني باز کرده از درمان بيش از 15 بيماري با دانش ليزر در کشور خبر داد و گفت: هم اکنون بخش عمده ليزر درماني با دانش بومي انجام مي شود.</SUMMARY>
<NARRATIVE></NARRATIVE>
<TEXT>


محمدرضا رزاقي در گفتگو با مهر در تشريح دستاوردهاي ليزر در کشور با تاکيد بر اينکه ليزر يک شعاع تابش تک نور است که از مواد مختلف با مکانيزم هاي نوين علمي تهيه مي شود ، گفت: بحث فيزيک ليزر و چگونگي ساخت آن و ميزان و قدرت آن در مرکز تحقيقات ملي علوم و فنون ليزري ايران و برخي مراکز تحقيقاتي ليزر در دانشگاه هاي غيرپزشکي دنبال مي شود و کاربردهاي آن در پزشکي توسط مرکز تحقيقات «کاربرد ليزر در علوم پزشکي» شهيد بهشتي در حال انجام است.
 
وي با بيان اينکه روش هاي مختلف درمان از طريق ليزر در همه جاي دنيا به تدريج مورد استفاده قرار گرفته است گفت: ضايعات پوستي و درمان چشم و برخي عمل هاي زيبايي شايد از جمله اولين درمان هايي بودند که پزشکان موفق به انجام آن شدند.
 
دکتر رزاقي اضافه کرد: جاذبه ايجاد شده در درمان با ليزر در رشته پزشکي، انگيزه اي شد تا ساير رشته ها نيز به اين نوع تابش اشعه براي درمان مراجعه کنند و به همين دليل هم اکنون دايره اين درمان وسعت بيشتري يافته و در بسياري از امراض و بيماريها از روشهاي مختلف ليزر درماني استفاده مي شود.

سنگ شکني و درمان پروستات با ليزر

سرپرست دانشگاه علوم پزشکي شهيد بهشتي با اشاره به دستاوردهاي علوم پزشکي کشور در حوزه ليزر طي چند سال اخير گفت: در رشته ارولوژيسيون براي درمان برداشتن پروستات، تخريب سنگها، برطرف کردن تنگي‌ها و سوزاندن تومورهاي مثانه از ليزر استفاده مي شود.
 
وي با تاکيد بر اينکه در بحث ناراحتي‌هاي گوارشي نيز از ليزر براي برطرف کردن تنگي‌ها در مري، روده ها و يا سوزاندن پليپ ها استفاده شده است ،  گفت: در گروه جراحي نيز ليزر، راه درماني براي عمل واريس و عمل هموروييد است.
 
دکتر رزاقي با بيان اينکه هم اکنون از ليزرهاي کم توان براي از بين بردن کاهش درد در طب فيزيکي و توانبخشي استفاده مي شود اضافه کرد: ليزر در رفع برخي مشکلات نازايي و بيماريهاي زنان کاربرد دارد.
 
رئيس مرکز تحقيقات کاربرد ليزر در علوم پزشکي دانشگاه شهيد بهشتي با اشاره به افزايش روزافرون گستره علم ليزر در موارد مختلف گفت: هم اکنون مراکز علوم پايه پزشکي در کشور، ترميم و درمان زخم با استفاده از ليزر را روي مدلهاي حيواني آزمايش و استفاده کرده اند تا بتوان از طريق اين فناوري عمليات خونرساني به بيمار بدون مشکل انجام شود.

استفاده از ليزر توليد داخل KPT 

سرپرست دانشگاه علوم پزشکي شهيد بهشتي با اشاره به استفاده از دستگاه ليزر سنگ شکن ساخت داخل کشور به مهر گفت: ليزر سبز KTP ساخت داخل را براي درمان پروستات تحويل گرفته ايم و به زودي درمان به وسيله اين دستگاه توليد داخل را آغاز خواهيم کرد.
 
وي افزود: آزمايشات اين دستگاه پس از استفاده بر روي حيوانات در مرحله کارآزمايي باليني روي 40 مورد پروستاتي که از بدن خارج شده بود با موفقيت انجام شد و بزودي به عنوان يکي از روش هاي درمان مورد استفاده قرار مي گيرد.
 
عضو هيئت علمي گروه اورولوژي دانشگاه علوم پزشکي شهيد بهشتي با بيان اينکه ليزرهاي ديگري نيز براي توليد در کشور سفارش ساخت شده است ، اضافه کرد: همکاري مشترکي را با دانشکده دندانپزشکي شهيد بهشتي براي استفاده از ليزر در دندانپزشکي آغاز کرده ايم و در اين مورد حتي مقالات مشترکي نيز با اين دانشکده داشته ايم.

درمان نازايي با روش هاي علمي ليزر 

عضو هيئت علمي گروه اورولوژي دانشگاه علوم پزشکي شهيد بهشتي با تاکيد بر اينکه ليزر جايگاه خود را به عنوان يک روش درماني در کشور باز کرده است ، گفت: طبق برنامه ريزيهاي انجام شده در نظر داريم درمان بيماري هاي نازايي را در مرکز تحقيقات کاربرد ليزر انجام دهيم تا بحث درمان اين بيماري با روش ليزر که هم اکنون خارج از اين مجموعه و توسط برخي افراد به صورت جداگانه صورت مي گيرد در يک فرمول علمي انجام و نهادينه شود.
 
وي با تاکيد بر اينکه در زمينه هاي ديگر هم مرکز تحقيقات کاربرد ليزر دانشگاه علوم پزشکي شهيد بهشتي آمادگي دارد تا از افرادي که مي خواهند کار تحقيقاتي در اين زمينه انجام دهند حمايت کند ، گفت: با توجه به هماهنگي صورت گرفته با مرکز تحقيقات ملي علوم و فنون ليزري ايران اين امکان وجود دارد که از پيشنهادات دريافت شده بيشترين استفاده صورت گيرد. هم اکنون نيز با پيشنهاداتي که از سوي مرکز تحقيقات کاربرد ليزر به مرکز تحقيقات علوم و فنون ليزري ارائه شده انواع ليزرها در حال ساخت است و زمينه براي ايجاد يک دانش بومي در اين زمينه فراهم شده است.
 
دکتر رزاقي با بيان اينکه افتخارمان اين است که در مرکز تحقيقات کاربرد ليزر بخش عمده کار را با دانش بومي ليزر انجام مي دهيم ، گفت: ليزرهايي که ساخت مرکز تحقيقات ملي علوم ليزري ايران است به پيشنهاد ما ساخته شده و آزمايشات غيربيمار روي مدل هاي آزمايشگاهي آن انجام مي شود و زماني که از توانايي و قدرت درمان آن اطمينان حاصل شد براي درمان بيماري موردنظر استفاده مي شود.</TEXT>
</DOC>
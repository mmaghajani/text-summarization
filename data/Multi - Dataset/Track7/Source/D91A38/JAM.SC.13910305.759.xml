<?xml version="1.0" encoding="utf-8" ?>
<DOC>
<DOCNO>759</DOCNO>
<DATE-TIME>1391/03/05</DATE-TIME>
<CATEGORY>علمی</CATEGORY>
<TITLE>ليزر سلاحي عليه چربي‌هاي بدن</TITLE>
<SUMMARY>جام جم آنلاين: اگر لاغري يا تناسب اندام، دغدغه شما هم هست و براي رسيدن به آن تحقيق كرده باشيد، حتما با روش‌هاي مختلفي در اين زمينه آشنا شده‌ايد يا حتي ممكن است دوستان يا اقوامتان به شما راه‌هايي را كه خودشان امتحان كرده‌اند، توصيه كنند.</SUMMARY>
<NARRATIVE></NARRATIVE>
<TEXT>
برخي براي لاغرشدن دنبال راه‌هاي بي‌زحمت يا ميانبر مثل قرص‌ها و كمربند‌هاي لاغري يا رژيم‌هاي سخت و غيراصولي مي‌روند.

اين مساله بخصوص در ميان دخترهاي نوجوان و جوان كه به زيبايي و ظاهر خود توجه زيادي مي‌كنند و در رقابت سختي با همسالان خود هستند، بسيار شايع است كه به هيچ وجه علمي نيست و ما اصلا اين روش‌ها را توصيه نمي‌كنيم زيرا آمارها نشان مي‌دهد استفاده از اين روش‌ها گاهي توانسته چنان عوارضي برجاي بگذارد كه متاسفانه هرگز قابل جبران نيست، اما در مقابل اين افراد، عده‌اي هستند كه از روش‌هاي اصولي و مورد تاييد متخصصان براي خلاصي از چربي‌هاي زائد بهره مي‌برند كه البته همه ما مي‌دانيم بهترين و بي‌عارضه‌ترين روش براي حذف چربي‌هاي زائد و رسيدن به تناسب اندام و از همه مهم‌تر ارتقاي سلامت، ورزش و رژيم غذايي مناسب زير نظر پزشك متخصص است.

اگرچه ممكن است براي رسيدن به نتيجه نهايي نياز به صبر و حوصله و گذشت زمان باشد، اما ارزشش را دارد، البته برخي افراد با اين‌كه وزن مناسبي هم دارند ولي به دلايل ژنتيك اندام متناسبي ندارند و در برخي مناطق بدنشان، برجستگي‌ها يا چربي‌هاي زائدي وجود دارد كه به هيچ طريقي نتوانسته‌اند آنها را از بين ببرند و دسته‌ ديگر، افرادي هستند كه با وجود گرفتن رژيم و انجام ورزش باز هم لاغر نمي‌شوند.

در مورد اين افراد ابتدا بايد علت چاقي مشخص شود و درمان‌هاي لازم صورت گيرد و در عين حال بايد ديد ورزش و رژيم‌شان اصولي و صحيح بوده يا خير؟ و بالاخره افرادي هستند كه به دلايلي، قادر به انجام ورزش يا گرفتن رژيم نيستند. اينجاست كه روش‌هاي جديد از بين بردن چربي مي‌تواند به كمك اين دسته از افراد بيايد.

آنچه در مرحله انتخاب نوع روش از بين بردن چربي‌هاي زائد داراي اهميت است، توجه به ميزان حجم چربي‌هاي زائد و نظر پزشك متخصص و انتظارات فرد است.

يكي از اين روش‌ها كه مي‌توان به‌عنوان پيشرفته‌ترين تكنولوژي موجود در زمينه حذف چربي‌‌هاي زائد با كمترين عارضه از آن نام برد، تكنولوژي ليپوليز با استفاده از فناوري ليزر يا امواج ماوراء‌صوت است.

با ليزر به جنگ چربي‌هاي اضافي برويد

واژه ليپوليز به معناي تخريب چربي است و در واقع تكنيكي است كه با استفاده از توانمندي‌هاي ليزر يا امواج ماوراء صوت براي از بين بردن چربي‌هاي اضافه بدن و تناسب اندام به كار مي‌رود.

اين كار از طريق ايجاد شكاف‌هاي كوچكي در حد نيم سانتي‌متر روي پوست و تحت بي‌حسي موضعي صورت مي‌گيرد.

براي انجام آن يك فيبر نوري، وارد بافت چربي بين پوست و غشاء عضلاني در نواحي مختلف شده و به كمك انرژي حرارتي ليزر يا امواج ماوراء صوت چربي را ذوب كرده و در واقع چربي جامد به مايع يا نيمه جامد تبديل مي‌شود. بنابراين چربي‌ها مي‌توانند براحتي از همان شكاف‌هاي پوستي خارج شوند.

البته مقداري از چربي زير پوستي (حدود نيم تا يك سانتي‌متر) كه بستگي به ناحيه انجام شده دارد، به‌منظور حفاظت پوستي بايد باقي مي‌ماند.

انتخاب نوع دستگاه به ناحيه مورد عمل و تجربه جراح براي به دست آوردن نتيجه بهتر بستگي دارد. براي نواحي ظريفي مانند غبغب، بازو و كشاله ران معمولا از ليزر ليپوليز استفاده مي‌كنند.

البته كاربرد ليزر ليپوليز تنها براي اين نواحي نيست بلكه براي نواحي بزرگ‌تري مانند شكم يا پهلوها نيز كاربرد دارد كه اين همان مهم‌ترين مزيت و ويژگي منحصر به فرد ليزر ليپوليز است. چنانچه عمل ليزر ليپوليز توسط جراح
با تجربه صورت گيرد حتي مي‌تواند مانند امواج ماوراء صوت (اولتراسونيك) با سرعت بالايي عمل كند، اما تجربه ثابت كرده استفاده از هر دو (ليزر و امواج ماوراء صوت) در يك مجموعه مطلوب‌تر خواهد بود و نتايج بهتري از عمل به دست مي‌آيد بنابراين انتخاب نوع دستگاه (انجام عمل ليپوليز توسط ليزر يا امواج ماوراء صوت يا هر دو) بستگي به شرايط بيمار و ناحيه مورد نظر دارد.

انتخاب نوع درمان را به پزشك بسپاريد

اين‌كه برخي ادعا مي‌كنند ليزر بهتر است و عوارض كمتري دارد يا بعكس روش اولتراسونيك روش مناسب‌تري است، بايد گفت چنين ادعاهايي درست نيست واين قبيل ادعاها كاملا غلط و بي‌پايه و اساس است زيرا هر دو روش از نظر بي‌عارضه بودن مورد آزمايش قرار گرفته‌اند و داراي تاييديه وگواهي‌هاي بين‌المللي هستند.

تنها عارضه‌اي كه عمل ليپوليز در هر دو روش مي‌تواند براي بيمار ايجاد كند درد، تورم و شلي پوست است كه تمام اين عوارض خفيف بوده و نياز به درمان خاصي ندارند و به مرور برطرف مي‌شود.

براي به دست آوردن بهترين نتيجه از عمل، تجربه جراح حرف اول را مي‌زند. منظور از تبحر جراح اين است كه وي قادر باشد چربي‌ها را تا حداكثر ممكن تخريب كند و در درجه بعدي حفاظت از پوست و غشاي عضلاني يعني عمق و سطح بخوبي انجام شود؛ يعني نه پوست بسوزد و نه غشاي عضلاني سوراخ شود.

شايد يكي از مضراتي كه روش اولتراسونيك دارد، اين باشد كه احتمال سوختگي پوست در اين روش بيشتر از ليزر ليپوليز است، زيرا ليزر حداكثر تا دو ميلي‌متر از شعاع اطراف خودش را تخريب مي‌كند.

در صورتي كه اولتراسونيك تا 4.5 سانتي‌متري شعاع اطرافش را حرارت مي‌دهد. البته اين موضوع عارضه‌اي براي اين روش به حساب نمي‌آيد بلكه جراح با مراقبت و تجربه خود براحتي مي‌تواند از بروز هر گونه سوختگي جلوگيري كند.

از موارد ديگري كه در ميزان موفقيت عمل، تاثير زيادي دارد، ميزان نزديكي ليپوليز به پوست يا فاصله گرفتن از آن است زيرا اگر اين فاصله درست انتخاب نشود، مي‌تواند ناهمواري ايجاد كند.

در واقع يك جراح با تجربه بايد به حدي به پوست نزديك شود كه نه چربي اضافه باقي بگذارد و نه پوست دچار چين و چروك شود يا بسوزد و دچار جمع‌شدگي و ناهمواري گردد البته همان‌طور كه قبلا هم اشاره شد، بايد باتوجه به محل مورد عمل نيم تا يك سانتي‌متر چربي زير پوست به‌منظور محافظت پوستي و همچنين ايجاد سطح صاف و كاملا طبيعي در پوست باقي بماند و اين مساله، هم در روش ليزر ليپوليز و هم در اولتراسونيك صادق است.

يكي از مزيت‌هاي ديگر ليپوليز اين است كه نه‌تنها بعد از عمل احتمال به وجود آمدن شلي يا آويزان شدن پوست وجود ندارد بلكه به علت اثر امواج روي كلاژن‌ها، تحريك كلاژن‌سازي به‌وجود مي‌آيد و همين باعث مي‌شود پوست جمع و سفت شود ولي در مواردي كه پوست شل باشد و محتواي كلاژن كم باشد، مي‌توان با كمك ليزر بعد از عمل اين مشكل را از بين برد البته همه اينها به توانايي‌هاي متخصص كارآزموده در انجام عمل بستگي دارد.

در افرادي كه حجم بالايي از چربي‌هاي اضافه دارند و پوست افتاده مثلا در ناحيه شكم وجود دارد، مي‌توان بدون جراحي باز و برش پوست اضافه كه مي‌تواند با مخاطراتي همچون آمبولي و درد شديد بعد از عمل همراه باشد تنها با كمك اولتراسونيك و ليزر به نتايج بسيار عالي دست يافت.

از طرفي، مزيتي كه امواج ماوراء صوت دارد، اين است كه به‌دليل اثر انتخابي ضربات تكانه‌اي امواج صوتي سلول‌ها كاملا تخليه شده و قادر به تجمع دوباره نيستند. به همين دليل در اين روش احتمال برگشت دوباره چربي وجود ندارد.

دغدغه‌هاي بعد از عمل

دوره نقاهت بعد از عمل ليپوليز حدود هفت ـ پنج روز است كه نيازي به بستري و استراحت كامل ندارد و بيمار مي‌تواند به آهستگي راه برود و كارهاي شخصي خود را انجام دهد اما يكي از پرسش‌هاي اصلي مراجعان اين است كه بعد از عمل، درد و سوزش وجود دارد يا خير؟ لازم است بدانيد سوزش و درد و احساس كوفتگي بعد از عمل وجود دارد و كاملا طبيعي است، اما اين مشكل با داروهاي ضددرد كاملا قابل كنترل و برطرف شدن است، نتيجه نهايي عمل معمولا بعد از 16 ـ 12هفته مشخص مي‌شود.

قبل از اين مدت ممكن است تورم يا كبودي در نواحي ليپوليز شده ديده شود و شما را براي قضاوت به اشتباه بيندازد.

اصلا نگران نباشيد اين تورم و كبودي‌ها خود به خود برطرف مي‌شود و شش ـ چهار سوراخي كه براي انجام ليپوليز در محل مورد عمل ايجاد شده با استفاده از كرم‌هاي ترميم‌كننده كاملا برطرف خواهد شد. يكي از توصيه‌هاي پزشكان، استفاده از گن مخصوص خواهد بود.

لازم است بدانيد پوشيدن گن در طول اين مدت ضروري است. شما پس از پشت‌سر گذاشتن 16 ـ 12 هفته مي‌توانيد نتيجه نهايي عمل خود را ببينيد. </TEXT>
</DOC>
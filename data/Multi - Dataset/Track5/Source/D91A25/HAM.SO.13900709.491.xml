<?xml version="1.0" encoding="utf-8" ?>
<DOC>
<DOCNO>491</DOCNO>
<DATE-TIME>1390/07/09</DATE-TIME>
<CATEGORY>اجتماعی</CATEGORY>
<TITLE>انتقال آب ارس به دریاچه ارومیه، از سهم حقابه ایران</TITLE>
<SUMMARY></SUMMARY>
<NARRATIVE></NARRATIVE>
<TEXT>
محیط زیست > آب  - همشهری آنلاین:
وزیر نیرو در پاسخ به گلایه برخی مسئولان جمهوری آذربایجان در خصوص انتقال آب ارس گفت: بر اساس تفاهم نامه امضا شده بین کشورهای همسایه که با رودخانه ارس هم مرز هستند، حقابه و سهم هر کشور مشخص شده که میزان آبی که از ارس برای حل مشکل دریاچه ارومیه منتقل می‌شود از آن قسمت است.

به گزارش واحد مرکزی خبر، مجید نامجو تصریح کرد: رودخانه ارس رودخانه مرزی است که بر اساس تفاهم نامه امضا شده با کشورهای همسایه 50 درصد از آن سهم ایران و 50 درصد دیگر سهم آنان است.

وی با اشاره به اینکه ما هنوز از سهم خود به طور کامل استفاده نکرده ایم، افزود: بر اساس پروتکل قبلی این حق ایران است که هر طور که بخواهد از سهم خود استفاده کند اما آنچه مهم است این که از این حقابه در کجا، چگونه و با چه سازوکار و هزینه‌ای استفاده شود.

وزیر نیرو با تاکید بر اینکه ایران از سهم دیگران استفاده نمی‌کند، خاطر نشان کرد: شاخص‌هایی وجود دارد که میزان استفاده از آب رودخانه ارس را برای کشورهای همسایه مشخص می‌کند و کاملا قابل کنترل است از این رو هیچ کس به دنبال این نیست که از سهم دیگری استفاده کند.

نامجو یادآورشد: انتقال آب از حوزه ارس و آذزبایجان غربی در درازمدت راهکاری است که وزارت نیرو برای حل مشکل خشک شدن دریاچه ارومیه در نظر گرفته است.</TEXT>
</DOC>
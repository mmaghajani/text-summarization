<?xml version="1.0" encoding="utf-8" ?>
<DOC>
<DOCNO>498</DOCNO>
<DATE-TIME>1391/05/05</DATE-TIME>
<CATEGORY>اجتماعی</CATEGORY>
<TITLE>راهکار تامین آب دریاچه ارومیه</TITLE>
<SUMMARY></SUMMARY>
<NARRATIVE></NARRATIVE>
<TEXT>
محیط زیست > آب  - همشهری آنلاین: رئیس پژوهشکده علوم دریایی موسسه ملی اقیانوس شناسی با بیان یک راهکار برای دریاچه ارومیه گفت: برای تامین آب دریاچه ارومیه به جای انتقال آب از سایر حوزه‌های آبی پیشنهاد می‌شود تا آب‌های ورودی به این دریاچه مدیریت شوند

به گزارش خبرگزاری مهر، دکتر حمید علیزاده با اشاره به طرح انتقال آب دریای خزر به دریاچه ارومیه، افزود: از نظر مهندسی هر طرحی قابل اجرا است ولی باید این راه‌ها از لحاظ اقتصادی و زیست محیطی نیز مورد بررسی قرار گیرند.

رئیس پژوهشکده علوم دریایی موسسه ملی اقیانوس شناسی با تاکید بر مدیریت حوزه‌های آبریز دریاچه ارومیه برای تامین آب‌های ورودی به این دریاچه، اظهار داشت: افتخار این نیست که سدهای بسیاری در کشور ساخته شود بلکه افتخار در این است که آب به نحوی مدیریت شود تا علاوه بر استفاده شرب و کشاورزی، "حق آبه" رودخانه‌ها نیز تامین شود.

وی با بیان اینکه تامین آب دریاچه ارومیه از سایر حوزه‌های آبی بسیار پر هزینه است، خاطرنشان کرد: از آنجایی که ترکیبات آب سایر حوزه‌های آبی با ترکیبات آب دریاچه ارومیه متفاوت است از این رو موجب اغتشاش در اکوسیستم منطقه خواهد شد که برای جلوگیری از این امر نیاز است آب‌های ورودی از سایر حوزه‌های آبی شیرین سازی شود که این امر هزینه‌های زیادی را به دنبال دارد.

علیزاده با بیان اینکه انتقال آب از هر حوزه آبی به دریاچه ارومیه منجر به تخریب اکو سیستم هر دو منطقه خواهد شد، ادامه داد: به نظر می‌رسد بهترین راهکار برای تامین منابع آبی دریاچه ارومیه مدیریت رودهایی است که به این دریاچه منتهی می‌شوند.

انتقاد از برخی تحلیل‌ها در زمینه آب‌های ورودی به دریاچه‌ها

علیزاده به برخی از تحلیل‌ها در زمینه آب‌های ورودی به دریاچه‌ها اشاره و تاکید کرد: ورود آب رودها به دریاچه‌ها به هیچ وجه هدر رفتن و تلف شدن آب نیست.

وی همچنین با اشاره به اعتقاد برخی در خصوص ممانعت از ورود رسوب رودها به دریاچه‌ها، اضافه کرد: برخی اعتقاد دارند ورود رسوب به دریاچه‌ها و دریا موجب فرسایش خاک می‌شود از این رو باید جلوی آن گرفته شود. این در حالی است که این امر جزئی از طبیعت دریاچه‌ها و دریاها است چراکه با ورود این رسوب به دریاچه‌ها و دریا، این فرصت به آنها داده می‌شود تا ساحل خود را بازسازی کنند.

این محقق با اشاره به تبعات جلوگیری از ورود رسوب به دریاچه‌ها و دریاها خاطر نشان کرد: در صورت ممانعت از ورود رسوب به دریاچه‌ها و دریاها، ساحل فرسایش می‌یابد و موجب به زیر آب رفتن شهرهای ساحلی می‌شود.

رئیس پژوهشکده علوم دریایی بر لزوم حفظ پایداری اکوسیستم دریاچه ارومیه تاکید کرد و گفت: در صورتی که کلیه آب‌های ورودی به دریاچه ارومیه برای مصارف کشاورزی و شرب مصرف شود حوزه آبی دریاچه ارومیه مرده خواهد شد از این رو لازم است تا همگان تلاش کنیم تا طبیعت همان طور که هست باقی بماند.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>495</DOCNO>
<DATE-TIME>1391/02/03</DATE-TIME>
<CATEGORY>اجتماعی</CATEGORY>
<TITLE>طوفان نابودی زیر شن‌های دریاچه ارومیه </TITLE>
<SUMMARY></SUMMARY>
<NARRATIVE></NARRATIVE>
<TEXT>
عضو کمیسیون قضایی و حقوقی مجلس با بیان اینکه وضعیت وخیم دریاچه ارومیه تنها مردم استان‌های هم‌جوار را نگران کرده است، گفت: کارشناسان پیش بینی کرده اند به دلیل غلظت بالای نمک در این دریاچه و باقیمانده نمک بر بستر خشک آن، به زودی طوفان‌های منطقه، باعث بروز پدیده موسوم به «سونامی نمک» خواهد شد.

سید سلمان ذاکر در گفت و گو با خانه ملت، افزود: خشک شدن دریاچه‌ها عوارضی همچون بروز طوفان‌های نمک را به همراه دارد، به طوری که در صورت خشک شدن دریاچه‌ای، این طوفان به هوا بلند شده و باعث آسیب رسیدن به مزارع و بروز مشکلات تنفسی می‌شود.

نماینده مردم ارومیه در مجلس شورای اسلامی تصریح کرد: کشاورزی شهر ارومیه در حال نابودی است و در صورتی می‌توان از این فاجعه جلوگیری کرد که سر و سامانی به وضعیت بحرانی در یاچه ارومیه بدهیم.

وی ادامه داد : خسارت‌های اجتماعی، اقتصادی و خشکی این دریاچه بر هیچ کسی پوشیده نیست پس مدیران ارشد استان و کشور برای عملی کردن راهکارها تلاش کنند.

ذاکر افزود: عقب‌نشینی آب دریاچه ارومیه پیامدهای بسیار منفی بر روی صنعت گردشگری شهر ارومیه داشته است، زیرا سرمایه‌گذاران با این وضعیت تمایلی برای سرمایه‌گذاری در صنعت گردشگری شهر ارومیه ندارند.

عضوکمیسیون قضایی و حقوقی مجلس یاد آور شد :وضعیت دریاچه ارومیه در حالی به سوی بحرانی تر شدن می رود که در خصوص ابعاد این بحران زیست محیطی توسط کارشناسان هشدارهای زیادی داده شده است.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>472</DOCNO>
<DATE-TIME>1390/12/09</DATE-TIME>
<CATEGORY>اجتماعی</CATEGORY>
<TITLE>آلودگي هواي تبريز نگران کننده نيست ! </TITLE>
<SUMMARY></SUMMARY>
<NARRATIVE></NARRATIVE>
<TEXT>
رييس سازمان حفاظت محيط زيست کشور بر ضرروت برنامه‌ريزي در زمينه کاهش آلودگي هوا تاکيد کرد.

به گزارش ایسنا ، مهندس محمدجواد محمدي‌زاده، معاون رييس‌جمهوري در کارگروه کاهش آلودگي هواي تبريز با اشاره به اقدامات و برنامه هاي دولت براي کاهش آلودگي هوا در کلانشهرهاي کشور خاطرنشان کرد: آلودگي هواي تبريز نگران کننده نيست و مقدار پارامترهاي مخربي همچون اوزون، SO2،H2S يا CO در هواي تبريز، در حد استاندارد بوده و حتي روند نزولي نيز دارند که اين نشانه مديريت مناسب موضوع است.

وي منشأ عمده آلودگي هواي تبريز را ذرات معلق فرامنطقه‌اي دانست و افزود: اميدواريم با حرکت به موقع مسوولان استان و اهتمام دست‌اندرکاران، ‌تبريز شرايط بحراني را تجربه نکند.

معاون رييس جمهوري با تاکيد بر توجه بيشتر به نوسازي ناوگان خودرويي، تامين گاز مصرفي نيروگاه‌ها و توسعه کمي و کيفي مراکز معاينه فني خودرو، از استاندار آذربايجان شرقي خواست در موافقتنامه‌ها و مصوبات پروژه‌هاي بزرگ، تامين اعتبار و اختصاص فضا براي ايجاد فضاي سبز را اجباري کرده و تمام سازمان‌ها، مدارس، بيمارستان‌ها و حتي پروژه‌هاي راهسازي و ريل‌گذاري را مجاب به ايجاد فضاي سبز در کنار طرح مصوب کند.

محمدي‌زاده اطلاع‌رساني از عوامل آلودگي هوا را عامل مهمي در جلب مشارکت مردم در اين خصوص دانست و اظهار اميدواري کرد با تصويب طرح تفضيلي آلودگي هواي تبريز، اين شهر در دو سال آينده از ليست 8 شهر آلوده کشور خارج شود.

رييس سازمان حفاظت محيط زيست در ادامه بر حل موضوع خودروهاي فرسوده در کشور تاکيد کرد و اظهار کرد: تا پايان برنامه پنجم در کشور خودروي فرسوده باقي نخواهد ماند.

محمدي زاده همچنين خواستار ساماندهي کارگاه‌هاي درون شهري شد و تصريح کرد: امر ساماندهي جزو تکاليف شهرداري بوده و در اين راستا بايد حمايت‌هاي کلان استاني نيز صورت گيرد.

عليرضابيگي، استاندار آذربايجان شرقي هم در اين جلسه گفت: با راه‌اندازي مترو تبريز در سال آينده، گازسوز كردن خودروها و توسعه فضاي سبز در كلانشهر تبريز گام هاي عملي در جهت كاهش بار آلودگي هوا برداشته مي شود.

وي با بيان اين که پالايشگاه و نيروگاه تبريز به دليل استفاده از مازوت از آلاينده هاي هواي منطقه محسوب مي شوند افزود: بر اين اساس بايد شركت گاز آذربايجان شرقي نسبت به تغيير سوخت و گازسوز كردن آنها اقدام كند.

وي اظهار کرد: پالايشگاه تبريز همچنين اهتمام ويژه اي در جهت توليد سوخت استاندارد و با كيفيت دارد كه توليد اين سوخت در كاهش آلودگي هواي تبريز موثر بوده است.

عليرضابيگي خاطرنشان كرد: با توليد گازوييل با اكتان پايين در پالايشگاه تبريز اقدام اساسي در كاهش آلودگي هوا صورت گرفته است.

رييس سازمان حفاظت محيط زيست آذربايجان شرقي هم گفت: 50 درصد شهركهاي صنعتي نيز در محدوده شهر ساخته شده اند كه ازعوامل مهم در انتقال آلاينده هاي هوا به كلانشهر تبريز مي باشند.

رييسي اظهاركرد: رشد جمعيت همراه با توسعه نيافتن شهر با تعادل اكولوژيك منطقه و تخريب باغهاي اطراف و ساير زيرساخت هاي شهري مثل حمل و نقل شهري و محدود بودن محيط منجر به بروز مشكلات زيست محيطي مي شود.

رييسي خاطرنشان كرد: خودروها مهمترين عامل آلودگي هواي كلانشهر تبريز هستند و بر اساس برآورد طرح جامع 66 درصد خودروها و يازده درصد صنايع و 23 درصد منابع تجاري و خدماتي در شعاع پنج كيلومتري شهر تبريز در آلودگي هوا نقش دارند.

در اين نشست معاينه فني خودروها، تقويت حمل و نقل عمومي، مديريت ترافيك، بهبود كيفيت وبهينه سازي مصرف انرژي، ساماندهي صنايع و كنترل آلاينده ها، توسعه فضاي سبز، پايش و پيش بيني و هشدار آلودگي هوا، آموزش هاي همگاني و نظارت برآن مورد بحث و تصويب قرار گرفت. </TEXT>
</DOC>
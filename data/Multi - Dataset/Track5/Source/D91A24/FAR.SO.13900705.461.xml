<?xml version="1.0" encoding="utf-8" ?>
<DOC>
<DOCNO>461</DOCNO>
<DATE-TIME>1390/07/05</DATE-TIME>
<CATEGORY>اجتماعی</CATEGORY>
<TITLE>بر اساس اعلام سازمان بهداشت جهانی
اهواز و سنندج در بالاترین رده آلودگی هوا در جهان قرار گرفتند</TITLE>
<SUMMARY>خبرگزاری فارس: بر اساس نخستین نظرسنجی جهانی انجام شده توسط سازمان بهداشت جهانی شهرهایی در ایران(اهواز و سنندج)، هند، پاکستان و پایتخت مغولستان در میان آلوده‌ترین شهرهای جهان از نظر آلودگی هوا هستند.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس، در این گزارش بیان شده که اهواز در جنوب غربی ایران با داشتن بالاترین میزان ذرات معلق در هوا به اندازه‌ای کوچکتر از 10 میکرومتر با اختلاف زیادی بالاتر از شهرهای دیگر قرار دارد.

سازمان بهداشت جهانی این فهرست را دوشنبه منتشر کرده است که بر نیاز به کاهش آلودگی هوا تأکید دارد عاملی که باعث مرگ زودرس 1.34 میلیون نفر در هر سال می‌شود.

این گزارش مبتنی بر داده‌های گزارش شده توسط کشورها در چند سال اخیر در رابطه با ذرات معلق کوچکتر از 10 میکرومتر در 1100 شهر است.

سازمان بهداشت جهانی توصیه کرده که این حد نهایی این ذرات 20 میکروگرم در هر PM10 است که می‌تواند باعث ایجاد مشکلات تنفسی زیاد در انسان شود. این ذرات اکثرا دی اکسید سولفور و دی اکسید نیتروژن هستند که از نیروگاهها و کارخانه‌ها ایجاد می‌شوند.

میزان سالانه این آلودگی در اهواز 372 میکروگرم در هر متر مکعب بوده است. صنایع سنگین و کیفیت پایین سوخت دو علت مهم آلودگی در این شهر 1.3 میلیون نفری هستند.

بر اساس این گزارش اولان باتور پایتخت مغولستان با آلودگی 279 میکروگرم در هر متر مکعب در رده بعدی و سنندج با 254 میکروگرم در رده سوم قرار دارد.

شهرهایی در پاکستان و هند مانند کتا و کانپور در کنار بوتسوانا هم دارای آلودگی‌های زیادی تشخیص داده شده‌اند.

سازمان بهداشت جهانی اعلام کرده که دلایل این آلودگی متفاوت است اما اغلب روند سریع صنعتی شدن و استفاده از سوختهای با کیفیت پایین برای ترابری و تولید برق عاملان اصلی آلودگی هستند. در حالی که ضعف سیستم‌های حمل و نقل عمومی منجر به انفجار استفاده از وسایل نقلیه خصوصی شده است.

در هند مناطق بزرگ شهری مانند دهلی، بمبئی و کلکته ساخت و ساز نیروگاه‌های جدید در محدوده شهرها را ممنوع کرده‌اند.

در روی دیگر سکه هم شهرهایی در استرالیا، کانادا و آمریکا از تراکم آلودگی کمتری برخوردار بوده و قوانین آلودگی هوای سخت‌تری دارند.

میزان آلودگی در شهرهای استرالیا 13 میکروگرم در هر مترمکعب بوده است که این میزان در وایتهورس مرکز ایالت یوکون فقط 3 میکروگرم و در سانتافه نیومکزیکو 6 میکروگرم بوده است.

این میزان در واشنگتن 18، در توکیو 23 و در پاریس 38 میکروگرم در هر مترمکعب بوده است.
انتهای پیام/ش</TEXT>
</DOC>
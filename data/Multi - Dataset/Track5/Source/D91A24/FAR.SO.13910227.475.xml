<?xml version="1.0" encoding="utf-8" ?>
<DOC>
<DOCNO>475</DOCNO>
<DATE-TIME>1391/02/27</DATE-TIME>
<CATEGORY>اجتماعی</CATEGORY>
<TITLE>رئیس مرکز ملی هوا و تغییر اقلیم سازمان حفاظت محیط زیست:
هوای کشور سالانه 120 روز آلوده است</TITLE>
<SUMMARY>خبرگزاری فارس: رئیس مرکز ملی هوا و تغییر اقلیم سازمان حفاظت محیط زیست گفت: هوای کشور به طور میانگین سالانه بیش از 100 تا 120 روز آلوده است.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از خرم‌آباد، امیر فاتح وحدتی عصر امروز در حاشیه همایش ملی گرد و غبار در جمع خبرنگاران در خرم‌آباد اظهار داشت: مشکلات و پیامدهای منفی پدیده گرد و غبار بر شرایط زیست محیطی 18 استان کشور اثر گذاشته است.

وی افزود: متاسفانه به طور میانگین هوای کشور سالانه در 100 تا 120 روز با مشکل آلودگی گرد و غبار درگیر است.

رئیس مرکز ملی هوا و تغییر اقلیم سازمان حفاظت محیط زیست با اشاره به اینکه برنامه‌ریزی جدی برای کاهش میزان آلودگی به عنوان یک ضرورت در حال انجام است، گفت: با توجه به اینکه اغلب استان‌های کشور به دلیل وجود ریزگردها با مشکلاتی مواجه شده‌اند، به همین منظور اعتبارات ویژه‌ای به استان‌های درگیر موضوع، تخصیص داده شده است.

وحدتی با بیان اینکه پدیده گرد و غبار هم‌چنین تاثیرات منفی را بر اقتصاد، ‌اجتماع و سلامت مردم گذاشته است،‌ گفت: باید منشأ گرد و غبار که 90 درصد آن از کشورهای همسایه ایران است، ‌از بین برود تا بتوان اثرات آن را کاهش داد.

وی در ادامه به راهکارهای مقابله با پدیده گرد و غبار اشاره کرد و گفت: یک میلیون و 200 هزار هکتار از خاک عراق کانون اصلی این پدیده است و ‌در این راستا 13 میلیون هکتار از اراضی قابل فرسایش در عراق نیز شناسایی شده است.

انتهای پیام/و20/ط4000</TEXT>
</DOC>
<?xml version="1.0" encoding="utf-8" ?>
<DOC>
<DOCNO>463</DOCNO>
<DATE-TIME>1390/09/03</DATE-TIME>
<CATEGORY>اجتماعی</CATEGORY>
<TITLE>آلودگي هوا ابتلا به ديابت را افزايش مي‌دهد</TITLE>
<SUMMARY>جام جم آنلاين: یك مطالعه كه به تازگی انجام شده نشان می دهد، خطر ابتلا به دیابت در افرادی كه در مناطقی زندگی می كنند كه سطوح آلودگی هوا ناشی از ترافیك در آنجا بالا است، بیشتر است . </SUMMARY>
<NARRATIVE></NARRATIVE>
<TEXT>
به گزارش پایگاه اینترنتی زینیوز، این مطالعه نشان می دهد، خطر ابتلا به دیابت در افرادی كه در مناطق شهری زندگی می كنند كه سطح دی اكسید نیتروژن، آلاینده ای كه از اگزوز خودروها خارج می شود، بالا است، چهار درصد بیشتر از افرادی است كه در حوالی شهر كه دارای هوای پاكیزه تری است زندگی می كنند.

همچنین نتایج حاصل از این مطالعه نشان می دهد كه اثر آلودگی هوا بر روی افراد سالم تر بیشتر است و خطر ابتلا به دیابت در افرادی كه از لحاظ بدنی فعال هستند تا 10 درصد و در افراد غیر سیگاری تا 12 درصد افزایش می یابد.

مطالعات قبلی نشان داده كه به نظر می رسد افراد مبتلا به دیابت نسبت به اثرات مضر بهداشتی ناشی از آلودگی هوا آسیب پذیرتر از افراد غیر دیابتی باشند.

این مطالعه جدید كه در مجله Diabetes Care منتشر شده است تا به این تاریخ جامع ترین مطالعه ای بوده است كه نشان می دهد آلودگی هوا با ابتلا به دیابت ارتباط دارد.

همچنین اولین مطالعه ای است كه نشان می دهد افراد سالم تر نسبت به اثرات آلودگی هوا آسیب پذیرتر هستند.
در این مطالعه محققان اطلاعات حدود 52 هزار شهروند دو شهر بزرگ دانمارك را مورد بررسی قرار دادند.

این مطالعه نشان داد كه در طول یك دهه تقریبا سه هزار نفر از افرادی كه در شروع این مطالعه 50 تا 65 سال سن داشتند برای اولین بار به دیابت مبتلا شدند.

همچنین این مطالعه نشان داد كه ارتباط میان قرار گرفتن طولانی مدت در معرض آلودگی هوا و ابتلا به دیابت در زنان مورد مطالعه بیشتر بود.

به گفته محققان، این موضوع می تواند به دلیل تفاوت جنسیتی در حساسیت به آلودگی هوا باشد و بازتاب دهنده این واقعیت است كه زنان مدت زمان بیشتری را نسبت به مردان در خانه سپری می كنند.

این مطالعه ثابت نمی كند كه آلودگی هوا به تنهایی عامل افزایش خطر ابتلا به دیابت است بلكه برخی عوامل دیگر مانند فقر، تنش و یا قرار گرفتن در معرض عوامل دیگر نیز می تواند در این افزایش دست داشته باشد.

همچنین این گروه محققین در مطالعه دیگری گزارش دادند: افرادی كه در مناطقی زندگی می كنند كه سطوح آلودگی ناشی از ترافیك در آنها بالا است خطر مرگ ناشی از سكته مغزی در آنها اندكی افزایش می یابد.

به گفته محققان، ذرات موجود در آلودگی هوا به اندازه كافی كوچك هستند تا بتوانند وارد جریان خون شوند و موجب بروز التهاب در سراسر بدن شوند.

آنها افزودند: التهاب نیز به نوبه خود به افزایش خطر حمله قلبی ، سكته مغزی، نارسایی قلبی و شماری از بیماری های مزمن مانند دیابت و آسم منجر می شود.

محققان خاطر نشان كردند: آلودگی هوا همان تاثیری را بر رگ های خونی می گذارد كه دود ناشی از سیگار دارد. اما بر خلاف دود سیگار ، آلودگی هوا چیزی است كه همه در معرض آن قرار می گیرند.

انها تاكید كردند: بر این اساس لازم است كه آلودگی هوا ناشی از ترافیك در بخشی از موضوعات برای برنامه ریزی شهری و ترافیكی مورد توجه قرار گیرد. </TEXT>
</DOC>
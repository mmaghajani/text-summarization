<?xml version="1.0" encoding="utf-8" ?>
<DOC>
<DOCNO>462</DOCNO>
<DATE-TIME>1390/07/06</DATE-TIME>
<CATEGORY>اجتماعی</CATEGORY>
<TITLE>مدیرکل حفاظت محیط زیست خوزستان:
منشاء آلودگی هوای اهواز در خارج از مرزهاست</TITLE>
<SUMMARY>خبرگزاری فارس: مدیرکل حفاظت محیط زیست خوزستان گفت: کانون شکل گیری ریزگرد‌ها به عنوان منشاء اصلی آلودگی هوای اهواز در خارج از مرزهاست.</SUMMARY>
<NARRATIVE></NARRATIVE>
<TEXT>
تورج همتی امروز در گفت‌و‌گو با خبرنگار فارس در اهواز در مورد اینکه اهواز آلوده‌ترین شهر جهان در زمینه ذرات معلق اعلام شده، اظهار کرد: در این گزارش ریزگرد‌ها به عنوان یکی از عوامل آلودگی هوای اهواز اعلام شده که این مشکل فرامنطقه‌ای است و با توجه به اینکه کانون شکل گیری آن در خارج از کشور است، ایران اراده‌ای در ورود آن ندارد.
وی افزود: ایران از کشورهایی است که از پدیده گرد و غبار متاثر شده و نسبت به این پدیده که در کشورهای همسایه شکل می‌گیرد و سبب افزایش مراجعات کلینیکی مردم شده، مدعی است.
همتی با بیان اینکه منشاء آلودگی داخلی نیست و سوخت کم کیفیت و صنایع سنگین دخالتی در این آلودگی ندارند، گزارش سازمان جهانی بهداشت را مبنی بر اینکه اهواز آلوده‌ترین شهر جهان است رد کرد.
وی گفت: اداره حفاظت محیط زیست خوزستان به عنوان متولی پایش هوا تاکنون اطلاعاتی رسمی در این مورد اعلام نکرده است.
این مقام مسئول تصریح کرد: در این گزارش شاخص‌هایی که برای تعیین شهرهای آلوده در نظر گرفته شده به طور مشخص اعلام نشده است.
وی همچنین با بیان اینکه در پنج سال گذشته در بخش کنترل آلاینده‌های آب، هوا و خاک در استان اقدامات خوبی انجام شده است، افزود: به عنوان مثال در حوزه صنعت برنامه مدیریت زیست محیطی ارائه شده و با پایش‌های مستمر زیست محیطی آلودگی‌ها مدیریت می‌شود.
همتی خاطرنشان کرد: در شش ماهه اخیر ۴۰ صنعت پایش و مدیریت شده و این صنایع برای حل آلودگی و بهبود مستمر برنامه زمان بندی ارائه کردند.
به گفته وی، همچنین رویکردی اتخاذ شده که ضایعات تولیدی در صنعت جنبه اقتصادی پیدا کند.
دبیر کارگروه کاهش آلودگی هوای استان تاکید کرد: برنامه جامع کنترل آلودگی هشت کلان شهر کشور در حال تدوین است و این طرح در اهواز تا سال ۹۲ اجرایی می‌شود.
وی افزود: در راستای ارتقای محیط زیست در طرح‌های صنعت، دفا‌تر ارتباط با محیط زیست و ایمنی (HSE) تشکیل شده است.
در گزارش اخیر سازمان جهانی بهداشت اهواز بالا‌ترین رتبه را در آلودگی هوا از نظر ذرات معلق دارد و سنندج نیز در رتبه سوم این جدول قرار دارد. در لیست آلوده‌ترین شهرهای جهان همچنین شهرهایی از هند، پاکستان و پایتخت مغولستان قرار دارند.
وقوع پدیده گرد و غبار در خوزستان از سال ۸۰ در شهرستان‌های آبادان، خرمشهر و شادگان آغاز شد. در این سال گرد و غبار شش نوبت با حداکثر غلظت ۲ هزار و ۱۰ میکروگرم بر مترمکعب معادل ۱۳ برابر حد مجاز (۱۵۰ میکروگرم بر مترمکعب حد مجاز آلودگی است) اتفاق افتاد و حداکثر زمان وقوع آن ۴۸ ساعت بود. این پدیده بعد از چهار سال تمام شهرهای خوزستان، پس از هفت سال پنج استان و در حال حاضر ۱۷ استان کشور را درگیر کرده و به یک معضل ملی تبدیل شده است.
در سال ۸۷ در خوزستان، گرد و غبار ۵۵ نوبت با حداکثر غلظت ۶۳ برابر حد مجاز آلودگی و پایداری ۸۴ ساعت اتفاق افتاد، این پدیده در سال ۸۸، ۶۶ نوبت با حداکثر غلظت ۴۶ برابر حد مجاز آلودگی و پایداری ۱۴۴ ساعت، در سال‌ گذشته نیز ۴۲ نوبت، با غلظت ۳۸ برابر حد مجاز آلودگی و پایداری ۷۶ ساعت و امسال نیز تا کنون ۳۱ روز در خوزستان رخ داد.
انتهای پیام/غ20</TEXT>
</DOC>
<?xml version="1.0" encoding="utf-8" ?>
<DOC>
<DOCNO>478</DOCNO>
<DATE-TIME>1391/04/13</DATE-TIME>
<CATEGORY>اجتماعی</CATEGORY>
<TITLE>کیفیت پایین خودروها عامل آلودگی هوای تهران </TITLE>
<SUMMARY></SUMMARY>
<NARRATIVE></NARRATIVE>
<TEXT>
سخنگوی شورای اسلامی شهر تهران گفت: یکی از علل موثر در خصوص آلودگی هوا در شهر تهران کیفیت پایین خودروهای داخلی است.

 به گزارش فارس، خسرو دانشجو، سخنگوی شورای اسلامی شهر تهران در چهارصد و هفتادو سومین جلسه شورای شهر تهران در ادامه بررسی گزارش معاینه فنی خودروها در شهر تهران اظهار داشت: یکی از علل موثر در خصوص آلودگی شهر تهران کیفیت پایین‌ خودروهای داخلی است.
 
وی تصریح کرد: اگر بخواهیم آلودگی‌‌ها کمتر شود باید در جهت بالا بردن کیفیت خودروها اقدامی جدی صورت گیرد.
 
دانشجو با اشاره به آلودگی صوتی در شهر تهران نیز خاطرنشان کرد: این موضوع نیز در دستور کار جلسه شورا قرار دارد و اعضای شورا به این موضوع نیز دقت ویژه‌ای دارد ضمن اینکه باید از ظرفیت‌های قانونی برای کاهش آلودگی هوا استفاده کرد.
 
سخنگوی شورای اسلامی شهر تهران با انتقاد از صحبت‌های مدیرعامل معاینه فنی شهر تهران تاکید کرد: بخشی از صحبت‌های آقای رضوی مربوط به اختیارات و وظایف شهرداری در خصوص معاینه فنی است و نباید یک مجموعه از شهرداری برای اینکه نتواند قسمت‌های دیگر شهرداری را مجاب به همکاری کند از شورا کمک بخواهد اگرچه ما در این زمینه حمایت های ویژه را انجام خواهیم داد.
 
عضو شورای اسلامی شهر تهران بیان داشت: در خصوص معاینه فنی خودروها ما باید ابتدا خودروهای دولتی، عمومی و شهرداری را در این زمینه وارد کنیم و هنگامی که از مردم انتظار داریم در زمان مشخص حوزه‌های خودرا معاینه کنند باید به طریق اولی از نهادهای اشاره شده بیشتر انتظار داشته باشیم.
 
در ادامه چهارصدو هفتاد و سومین جلسه شورای شهر تهران که موضوع معاینه فنی خودروها در شهر تهران در دستور کار شورا قرار گرفته بود، رضوی، مدیرعامل شرکت معاینه فنی شهر تهران با اشاره به تاریخچه ایجاد معاینه فنی خودروها در تهران اظهار داشت: انجام معاینه‌ فنی خودروها برای دو موضوع مهم صورت می‌گیرد؛ یک ایمنی و دوم اینکه هشدارهای لازم را به صاحب خودرو می‌دهد.
 
وی تصریح کرد: چنانچه طرح معاینه خودروها به صورت مطلوب و براساس قوانین انجام شود می‌توانیم شاهد کاهش آلودگی هوا در شهر بزرگی همانند تهران باشیم.
 
رضوی تصریح کرد: در سال 72 اولین مرکز معاینه فنی ویژه خودروها راه‌اندازی شد و سپس در سالهای 86 و 87 مراکز معاینه‌های فنی خودروهای سنگین به ترتیب تاسیس و راه‌اندازی شد.
 
مدیرعامل شرکت معاینه فنی شهر تهران ادامه داد: در سال 88 راه‌اندازی 12 خط جدید در دستور کار قرار گرفت و در حال حاضر 38 خط جدید در مراکز معاینه فنی فعال هستند به طوری که در سال 89 برآیند واگذاری مراکز معاینه فنی به بخش خصوصی انجام گرفت.
 
وی بیان داشت: با توجه به تعداد مراکز معاینه فنی سالیانه این مراکز توانایی پذیرش 3 میلیون و 500 خودرو در دو شیفت کاری را دارند.
 
رضوی بااشاره به اینکه حجم‌ خودروهای فرسوده در شهر تهران و کلان‌شهرها بسیار بالا است گفت:‌چنانچه بخواهیم به هوای مطلوب دست پیدا کنیم و از آلودگی هوا بکاهیم باید بستری فراهم شود تا این گونه مشکلات برطرف بشوند.
 
مدیرعامل شرکت معاینه فنی شهر تهران افزود: در حال حاضر گازوییلی که در خودروها مصرف می‌شود بسیار نامرغوب بوده و امیدواریم به زودی شاهد ارتقا خودروها و سوخت باشیم.
 
وی تاکید کرد: جدی نگرفتن طرح معاینه فنی توسط ضابطین قضایی مشکلات و موانعی را به وجود خواهد آورد.
 
رضوی با انتقاد از آمارهای ارائه شده در خصوص اینکه اعلام شده است تنها 9 درصد از تصادفات رانندگی مربوط به مواردایمنی است گفت: براساس آمار از سوی اتحادیه اروپا آمار تصادفات در این کشورها در خصوص موارد ایمنی 14 درصد است اما در ایران و با توجه به شرایط ساخت خودروهای داخلی آمار 9 درصد غیرقابل قبول است که امیدواریم کارشناسان تصادف به صورت دقیق و کارشناسی شده آمار ارائه کنند.
 
مدیرعامل شرکت معاینه فنی شهر تهران اضافه کرد: امیدواریم پلیس راهور نیز نظارت ویژه ای را در خصوص خودروهایی که فاقد برگه معاینه فنی هستند را انجام بدهند و قوانین محکمی در این خصوص ایجاد شود.
 
وی در ادامه جلسه پیشنهاداتی را نیز به شورا ارائه کرد که از آن جمله می‌توان به درخواست شرکت معاینه فنی خودروی تهران از پلیس راهور برای یک برنامه مدون برای برخورد با خودروهای برگه معاینه فنی اشاره کرد ضمن اینکه در پیشنهاد ارائه شده از شورا درخواست شد در خصوص اصلاح در معافیت معاینه‌ خودروهای 5 ساله اقدامی صورت بگیرد.
 
رضوی ادامه داد: در صورتی که پلیس راهور از طریق دوربین خودروهای فاقد معاینه فنی را کنترل کند را نیز می‌توان گام خوبی را در این زمینه برداریم.
 
به گزارش فارس معصومه ابتکار عضو شورای اسلامی شهر تهران نیز با تاکید بر اینکه یکی از شرکت‌های موفق در این چندساله شرکت معاینه فنی بوده است گفت:متاسفانه در سال گذشته مجلس شورای اسلامی مصوبه‌ای را در خصوص معاینه فنی خودروها به تصویب رساند که امیدواریم این موضوع از طریق شورا پیگیری شود و قوانین معاینه فنی به گذشته اعمال شود.
 
ابتکار خاطرنشان کرد: دستگاه‌های دولتی، عمومی و شهرداری باید در مرحله اول خود مقید به انجام معاینه‌های فنی باشند چرا که شرکت‌هایی همانند پیک‌باد، تاکسیرانی و اتوبوسرانی که از شرکت های زیرمجموعه شهرداری هستند باید به صورت مستمر معاینه فنی شوند.
 
در ادامه جلسه مرتضی طلایی، رئیس کمیسیون فرهنگی شورای شهر نیز با اشاره به اینکه باید شرکت‌های معاینه فنی به بخش خصوصی واگذار شد تاکید کرد: می توانیم این شرکت‌ها را در قالب تعمیرگاه‌های با سابقه و معتبر واگذار کنیم.
 
عضو شورای اسلامی شهر تهران ادامه داد: در صورتی که در هر محله از تهران دو تعمیرگاه معتبر وجود داشته باشد و معاینه فنی انجام دهد مطمئنا شهروندان نیز راغب بوده و با توجه به نزدیکی به محل‌های می توانند معاینه فنی خودروها را انجام دهند.
 
در ادامه معصومه آباد دیگر عضو شورای اسلامی شهر تهران با اشاره به جدی نگرفتن معاین فنی و عدم نظارت بر از اعضای شورا خواست در این مقوله به صورت جدی وارد شوند.
 
حسن بیادی در ادامه جلسه خاطرنشان کرد: شورای شهر در دو سال گذشته تصویب کرد شرکت‌های معاینه فنی به شرکت‌های خصوصی و اگذار شود اما باگذشت 2 سال هنوز این امر محقق نشده که واقعا این کار درست نیست.
 
وی تصریح کرد:‌ما باید به مردم اعتماد کنیم  وکارها را به خودشان واگذار کنیم و مطمئنا آنها می‌تواننداز اجرای این گونه کارها برآیند.
 
بیادی خاطرنشان کرد: هنوز برای بنده این موضوع مشخص نشده که چرا مدیرعامل ستاد معاینه فنی شهر تهران مرتبا تغییر می‌کند و شاید این یک معضل در این ستاد است.
 
به گزارش فارس، مهدی چمران رئیس شورای اسلامی شهر تهران در ادامه گزارش معاینه فنی خودروها در شهر تهران گفت: باید کمیته‌ای سه جانبه با حضور پلیس راهور، محیط زیست و معاینه فنی تشکیل و موارد مطرح شده پیگیری شود.
 
وی اضافه کرد: قانون ماینه فنی که از طریق مجلس تغییر کرد موجب به هم ریختگی امر فنی خودروها شده است که امیدواریم با رایزنی‌ها با مجلس جدید بتوانیم معاینه فنی‌های خودروها را حتی به یکسال نیز کاهش دهیم.
 
چمران در پایان خاطرنشان کرد: تمام مطالبی که رد خصوص معاینه فنی خودروهای شهر تهران عنوان شده باید به صورت مکتوب بوده و با حضور مسئولان مربوطه این موارد بررسی شود.</TEXT>
</DOC>
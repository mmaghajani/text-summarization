<?xml version="1.0" encoding="utf-8" ?>
<DOC>
<DOCNO>425</DOCNO>
<DATE-TIME>1390/03/16</DATE-TIME>
<CATEGORY>اجتماعی</CATEGORY>
<TITLE>جزئيات ايجاد 900 هزار شغل خانگي</TITLE>
<SUMMARY>جام جم آنلاين: مشاور معاونت توسعه اشتغال وزارت کار با اعلام اینکه پیش بینی شده است 700 تا 900 هزار شغل خانگی در کشور ایجاد شود، گفت: دهه آینده بازار کار با هجوم 2.5 برابری زنان مواجه می‌شود.</SUMMARY>
<NARRATIVE></NARRATIVE>
<TEXT>
مسلم خانی در گفت و گو با مهر از مصوبه شورای عالی اشتغال مبنی بر تقویت بخش تعاون در امر اشتغال زایی خبر داد و گفت: وزارت تعاون موظف شده است، ضمن دریافت اطلاعات کارجویان، نسبت به ساماندهی آنها اقدامات لازم را انجام دهد.

مشاور معاونت توسعه اشتغال و منابع انسانی وزارت کار، اظهار داشت: با اینکه بخش تعاون در قالب تعاونی ها به دنبال ایجاد ساماندهی در کارجویان است هیچگونه منافاتی با بانک اطلاعاتی که وزارت کار به دنبال ایجاد آن است ندارد.

خانی با تاکید بر اینکه اطلاعات روز بازار کار حتما باید در اختیار وزارت کار و امور اجتماعی باشد، افزود: این اطلاعات باید علاوه بر وزارت کار در اختیار سایر دستگاه های تصمیم گیر و کارفرمایان نیز قرار گیرد.

این مقام مسئول در وزارت کار و امور اجتماعی افزود: هم اکنون با اطمینان می توانیم بگوییم که اطلاعات روز بازار کار در اختیار هیچ دستگاهی قرار ندارد. وی اظهار امیدواری کرد که با راه اندازی سامانه اطلاعات بازار کار کشور، بتوانند اطلاعات مورد نیاز کارجویان را در اختیار داشته باشند.

این مقام مسئول وزارت کار همچنین به مشاغل خانگی اشاره کرد و اظهار داشت: اینکه ما بخواهیم فکر کنیم که فقط بنگاه های بزرگ هستند که اشتغال آفرینی می کنند از بسیاری فرصت های بازار کار غافل می شویم.

خانی با بیان اینکه در حال حاضر در کشوری مانند چین بیش از 32 درصد تولیدات فعلی آن کشور در منازل انجام می شود، افزود: ما پیش بینی می کنیم با استفاده از قانون ساماندهی کسب و کار خانگی بین 700 تا 900 هزار نفر شغل خانگی ایجاد کنیم.

مشاور معاونت توسعه اشتغال وزارت کار با تاکید بر اینکه موضوع مربوط به توسعه مشاغل خانگی از سال گذشته مطرح شده است، بیان داشت: در توسعه مشاغل خانگی و دست یابی به هدف اشتغال زایی می توانیم در حوزه فناوری اطلاعات دستاوردهای خوبی را در ایجاد فرصت های شغلی داشته باشیم.

وی گفت: امروزه با استفاده از فناوری اطلاعات و کسب و کارهای خانگی می توانیم به چندین شرکت خدمات ارائه کنیم. خوشبختانه در سال جاری این فضا ایجاد شده است و امیدواریم با همکاری نظام بانکی اعتبارات مناسبی نیز به این بخش اختصاص یابد.

خانی افزود: کسب و کار خانگی و افزایش حمایت نظام بانکی از گسترش فرصت های شغلی می تواند کمک قابل توجهی را به فارغ التحصیلان دانشگاهی ارائه دهد.

این مقام مسئول در وزارت کار، اضافه كرد: مطالعات نشان می دهد که در دهه آینده با هجوم 2.5 برابری زنان به ویژه فارغ التحصیلان دانشگاهی به بازار کار کشور مواجه خواهیم شد.

وی بیان داشت: نیازمند این هستیم که کارهای خانگی گسترش داده شود، البته در حال حاضر به دلیل اینکه شغل خانه داری درآمدی را به همراه ندارد از آن استقبالی نیز صورت نمی گیرد.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>433</DOCNO>
<DATE-TIME>1391/04/05</DATE-TIME>
<CATEGORY>اجتماعی</CATEGORY>
<TITLE>فرماندار سلماس:
قاچاق موجب افزایش پول‌شویی و از بین رفتن اشتغال می‌شود</TITLE>
<SUMMARY>خبرگزاری فارس: فرماندار سلماس گفت: قاچاق باعث ایجاد درآمد نامشروع و افزایش پول‌شویی و کاهش درآمدهای دولت و افزایش هزینه‌های دولت می‌شود.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از سلماس مرتضی نظری امروز در جریان بازدید از پروژه‌های عمرانی روستاهای بخش کوهسار در مسجد روستای کوزه‌رش اظهار داشت: با حمایت از سرمایه ایرانی و خرید کالاهای تولید شده در کشور فرصت‌های اشتغال ایجاد شده پایدار خواهد شد.

نظری با اشاره به اینکه نامگذاری هوشمندانه مقام معظم رهبری، جهش بزرگی را در راستای تولید ملی و حمایت از سرمایه ایرانی ایجاد کرده است، گفت: رسالت مردم برای اجرایی‌شدن پیام مقام معظم رهبری، استفاده از تولید ملی و ترجیح‌دادن تولیدات داخلی به تولیدات خارجی است.

وی افزود: تولیدات داخلی در مقایسه با تولیدات مشابه خارجی شاید دارای یک سری نواقصی باشد اما اگر قرار باشد ما از خودمان حمایت نکنیم نباید انتظار داشت دیگران از ما حمایت کنند.

رئیس شورای اداری سلماس گفت: انتظار می‌رود مردم همانگونه که از ابتدا تاکنون نظام جمهوری اسلامی را در مقاطع حساس حمایت کردند در سال جاری نیز با حمایت از تولید ملی، کشور را در عرصه اقتصادی یاری کنند.

فرماندار سلماس در ادامه با بیان اینکه حمایت از کشاورزان و روستائیان از برنامه‌های حمایتی این فرمانداری است، خاطرنشان کرد: امسال حمایت‌های ویژه‌ای از سوی دولت در حوزه کشاورزی می‌شود.

وی در بخش دیگری از سخنان خود در خصوص پیامدهای اقتصادی قاچاق گفت: قاچاق، کاهش اشتغال و بیکاری جوانان را به دنبال دارد و باعث تضعیف فعالیت تولیدکنندگان داخلی خواهد شد.

انتهای پیام/ل20/ض1002</TEXT>
</DOC>
<?xml version="1.0" encoding="utf-8" ?>
<DOC>
<DOCNO>430</DOCNO>
<DATE-TIME>1391/03/06</DATE-TIME>
<CATEGORY>اجتماعی</CATEGORY>
<TITLE>نرخ بیکاری بیش از 23 درصد است</TITLE>
<SUMMARY></SUMMARY>
<NARRATIVE></NARRATIVE>
<TEXT>
اقتصاد > اقتصاد‌ملی  - همشهری آنلاین:
یک کارشناس اقتصادی گفت، با در نظر گرفتن بیکاری پنهان می‌توان آمار را در کشور بیش از 23 درصد اعلام کرد.

حسن اعتضادی در گفت‌وگو با ایلنا، با تاکید بر لزوم افزایش سیاستی‌های حمایتی دولت از اقلیت‌های مذهبی در مناطق مرزی کشور خاطرنشان ساخت: هم اکنون مردمی که در مناطق مرزی کشور زندگی می‌کنند به دلیل عدم وجود فرصت‌های شغلی مجبور به قاچاق کالا هستند.

 این کارشناس اقتصادی اعلام کرد: دولت به صورت غیر مستقیم و ناخواسته موجب ترویج قاچاق کالا در مناطق مرزی شده است.

 وی اجرای سیاست‌های غلط اقتصادی را موجب افزایش بیش از پیش نرخ بیکاری اعلام کرد و خاطرنشان ساخت: با در نظر گرفتن بیکاری پنهان می‌توان آمار را در کشور بیش از 23 درصد اعلام کرد.

 این کارشناس اقتصادی با تاکید بر لزوم افزایش حجم سرمایه گذاری های خارجی در ایران یادآور شد: اعمال تحریم‌ها علیه ایران سبب کاهش سرمایه‌گذاری خارجی شده که می‌توان یکی دیگر از دلایل بحران بیکاری را از تبعات این رخداد جهانی دانست.

 وی یاد آور شد: به منظور جذب سپرده‌های مردم در بانک‌ها باید نرخ سود سپرده‌گذاری در بانک‌های کشور نرخ جذاب و قابل قبولی باشد. از این رو تا زمانی که نرخ طلا و ارز در بازار ایران بالاست مردم تمایلی به سپرده‌گذاری در بانک‌ها ندارند. و سرمایه‌ها از بخش تولید خارج و در بازار ارز پس انداز می‌شود.

 اعتضادی با اشاره به افزایش حجم پول‌های سرگردان در کشور یاد آور شد: حجم پول‌های سرگردان در جامعه هم اکنون به 200 هزار میلیارد تومان رسیده است.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>421</DOCNO>
<DATE-TIME>1389/03/13</DATE-TIME>
<CATEGORY>اجتماعی</CATEGORY>
<TITLE>ثبت‌نام وام 5 ميليوني براي مشاغل خانگي</TITLE>
<SUMMARY></SUMMARY>
<NARRATIVE></NARRATIVE>
<TEXT>
مديرعامل صندوق مهررضا(ع) از پرداخت وام 5 ميليون توماني براي مشاغل خانگي، تسهيلات 15 ميليون تومان براي مشاغل خويش فرمايي و خود اشتغالي و يكصدميليون توماني به كارآفرينان در سال جاري خبر داد و گفت ثبت‌نام اينترنتي براي دريافت تسهيلات از روز يكشنبه آينده به مدت يك‌هفته آغاز مي‌شود.

به گزارش خبرنگار ما، محمد كريمي ديروز در جمع خبرنگاران افزود: به منظور حمايت از طرح‌هاي خانگي، خويش‌فرمايي، كارآفريني و تعاوني‌هاي تا 10 نفر كارگر، براي ايجاد زمينه 200 هزار فرصت شغلي جديد از متقاضيان ثبت‌نام خواهد شد.

وي افزود: اولويت ارائه تسهيلات با كساني است كه شغل ندارند و براي آنهايي كه مي‌خواهند كار خود را توسعه دهند، در مراحل بعدي تصميم‌گيري خواهد شد.كريمي افزود: آغاز رسمي ثبت‌نام در سايت صندوق مهر رضا(ع) به نشانيwww.mehreza.ir از ساعت 8 صبح روز يكشنبه هفته آينده آغاز مي‌شود. كارجويان مي‌توانند از روز يكشنبه (16 خرداد ماه) با مراجعه به سايت با مطالعه شرايط و مقررات، اقدام به تكميل فرم‌هاي مربوط كنند.

وي افزود: ساعت مراجعه به سايت صندوق مهر رضا(ع) در 2 روز اول ثبت‌نام از 8 صبح تا 8‌شب و از روز سوم تا انتهاي مدت در نظر گرفته شده از 2‌بعدازظهر تا 10 شب خواهد بود.

وي دليل ايجاد محدوديت زماني و تعيين يك‌هفته براي ثبت‌نام را تسريع در فرآيند كار و حضور همكاران در ساعات تعيين شده براي پاسخگويي به مشكلات ايجاد شده دانست.

كريمي تعداد مشاغل خرد و خانگي را براساس مصوبه مجلس 150 رشته ذكر كرد و گفت: براي اين مشاغل تا سقف 5 ميليون تومان تسهيلات در نظر گرفته شده است. همچنين تسهيلات خويش‌فرمايي و خوداشتغالي نيز امسال تا سقف 15 ميليون تومان افزايش يافته است.

مديرعامل صندق مهر رضا(ع)، سقف تسهيلات كارآفرينان، كارفرمايان و تعاوني‌هاي تا 10 نفر كارگر را 100‌ميليون تومان اعلام كرد و گفت: درصد هزينه‌ها براي كارجو تفكيك شده طوري كه 35 درصد تسهيلات براي تهيه مكان، 45 درصد آن براي تهيه تجهيزات و 20 درصد براي سرمايه در گردش پيش‌بيني شده است.

وي افزود: هر چند هزينه تسهيلات قرض‌الحسنه براي صندوق مهر رضا(ع) 8 درصد تمام مي‌شود، اما كارمزد نرخ تسهيلات 4درصد در اقساط 5 ساله در نظر گرفته شده است.

كريمي در پاسخ به اين سوال كه بازپرداخت تسهيلات از چه زماني آغاز خواهد شد، گفت: با توجه به مشاغل مختلف، زمان شروع متفاوت است، برخي از مشاغل از آنجا كه كار خود را سريع آغاز مي‌كنند، تنفسي براي‌آن لازم نيست؛ اما براي ايجاد يك كارگاه و مشاغلي چون كشاورزي تنفس‌هايي در نظر گرفته شده كه سقف آن حداكثر 9 ماه است.

كريمي منابع در نظر گرفته شده براي ايجاد 200 هزار شغل را 2000 ميليارد تومان اعلام كرد و گفت: منابع تامين آن در سرفصل‌هاي مختلف شوراي عالي اشتغال مطرح شده و بانك مركزي بناست هزار ميليارد تومان خط اعتباري اختصاص دهد و بقيه آن نيز از منابع دولتي تامين شود.

وي افزود: حمايت از اشتغال روستايي با تحت پوشش قرار دادن 2000 روستا جهت اشتغال مولد در روستاها با اختصاص 200 ميليارد تومان نيز از برنامه‌هاي صندوق در سال 89 است.مديرعامل صندوق مهر رضا(ع) در ادامه گفت: دريافت وثيقه ملكي براي تسهيلات مشاغل خرد و خانگي حذف شده است و تنها براي وام‌هاي 30 ميليون تومان به بالا وثيقه ملكي دريافت خواهد شد.

وي انجام نظارت مستمر براي جلوگيري از انحراف كار و ايجاد اشتغال پايدار را از برنامه‌‌هاي صندوق دانست و گفت: قبل و بعد از پرداخت تسهيلات، نظارت انجام خواهد شد و در طول سال بعد از پرداخت وام حداكثر 3 بار طرح مورد بازديد قرار مي‌گيرد.كريمي پيش‌بيني كرد فرآيند كار 45 روز تا دو ماه براي كساني كه روز اول موفق به ثبت‌نام شده‌اند، به طول بينجامد.وي درباره موجودي سرمايه صندوق گفت: با حمايت‌هاي دولت و مجلس از صندوق مهر رضا(ع)‌، موجودي سرمايه ثبتي صندوق 1600 ميليارد تومان است. اين رقم نشان مي‌دهد دولت جايگاه ويژه‌اي را براي صندوق قرض‌الحسنه قائل است.

وي با اشاره به اين كه سال گذشته 130 هزار فرصت شغلي توسط صندوق ايجاد شد، گفت: براي ايجاد اشتغال، جوانان و زنان سرپرست خانوار در اولويت هستند و اميدواريم در سال 89 حدود 200 هزار شغل ايجاد كنيم.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>432</DOCNO>
<DATE-TIME>1391/03/30</DATE-TIME>
<CATEGORY>اجتماعی</CATEGORY>
<TITLE>عضو شورای عالی اشتغال در گفت‌وگو با فارس خبر داد
جزئیات برنامه اشتغال سال 91/ سهم 31 استان از 2.2 میلیون شغل مشخص شد</TITLE>
<SUMMARY>خبرگزاری فارس: نماینده کارفرمایان در شورای عالی اشتغال با بیان اینکه ‌سهم هر استان از ایجاد 2.2 میلیون شغل تعیین شد، گفت: مقرر شد، 200 هزار میلیارد ریال اعتبار نیز در نظر گرفته شود که سهم بانک‌ها 45 هزار میلیارد ریال است.</SUMMARY>
<NARRATIVE></NARRATIVE>
<TEXT>
محمد عطاردیان در گفت‌وگو با خبرنگار اقتصادی باشگاه خبری فارس «توانا»، با اشاره به برگزاری جلسه امروز شورای عالی اشتغال با حضور معاون اول رئیس جمهور و برخی وزرای اقتصادی دولت و مسئولان بانک‌ها، اظهارداشت: در این جلسه سهم و تعهد اشتغال جدید هر استان بررسی و به تصویب رسید.

وی ادامه داد:‌ براساس نیاز سنجی و پیش‌بینی فرصت‌های شغلی که در سال جدید توسط معاونت نظارت راهبردی صورت گرفته بود مقرر شد که 1.1 میلیون شغل جدید و نیز 1.1 میلیون شغل ناخالص برای افرادی که در مشاغل جابه جا شده و ریزش دارند که در مجموع 2.2میلیون شغل در نظر گرفته شده است.

نماینده کارفرمایان در شورای عالی اشتغال با بیان اینکه سهم اشتغال هر استان تفکیک شده است، گفت:‌ برای ایجاد اشتغال و فرصت‌های شغلی در سال جدید مقرر شد بانک‌ها اعتباری بالغ بر 45 هزار میلیارد تومان به این موضوع اختصاص دهند.

این کارفرما تاکید کرد: قرار شد که سهم هر بانک نیز براساس این تعهد به صورت کلی مشخص شود.

به گفته عطاردیان، مقرر شد در مجموع 200 هزار میلیارد ریال برای اشتغال در نظر گرفته شود که از منابع صندوق توسعه ملی، بودجه عمرانی، فروش اوراق مشارکت و دیگر بخش‌ها تامین شود.

این عضو شورای عالی اشتغال با اشاره به تصویر نقشه توسعه کارآفرینی کشور تصریح کرد: این نقشه در جلسه بررسی و مقرر شد که کمیته‌ای برای پیگیری مباحث مربوطه ایجاد شود و از برخی کارشناسان کارآفرینی در این راستا دعوت به عمل آید.

بنابراین گزارش پیش از این نیز خبرگزاری فارس در گزارشی مفصل به پیش‌بینی عرضه و تقاضای نیروی کار درسال 91 به همراه چگونگی منابع مالی آن پرداخت که توسط معاونت نظارت راهبری ریاست جمهوری تهیه شده بود.

انتهای پیام/ص</TEXT>
</DOC>
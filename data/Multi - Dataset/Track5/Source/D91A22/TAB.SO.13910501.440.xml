<?xml version="1.0" encoding="utf-8" ?>
<DOC>
<DOCNO>440</DOCNO>
<DATE-TIME>1391/05/01</DATE-TIME>
<CATEGORY>اجتماعی</CATEGORY>
<TITLE>عزیزی:
صحبت های زیبا گره گشای مشکل اشتغال نیست </TITLE>
<SUMMARY></SUMMARY>
<NARRATIVE></NARRATIVE>
<TEXT>
رئیس کمیسیون اجتماعی مجلس با اشاره به اینکه صحبت های زیبا نمی تواند گره گشای مشکل اشتغال مردم باشد گفت: دولت در سال ۹۰ قول ایجاد ۲ میلیون و ۵۰۰ فرصت شغلی را داد و در سال ۸۹ نیز مدعی شد که یک میلیون و ۶۰۰ هزار فرصت شغلی ایجاد می کند بنابراین امروز باید نزدیک به ۴ میلیون فرصت شغلی ایجاد شده باشد اما این وعده ها محقق نشده است.

به گزارش خانه ملت، در نشست علنی امروز (یکشنبه ۱ مرداد) مجلس شورای اسلامی عبدالرضا عزیزی در جریان حضور وزیر کار، تعاون و رفاه اجتماعی در صحن علنی مجلس گفت: هرگز زحمت دولتمردان را نادیده نمی گیریم اما انتقادات زیاد و جدی نسبت به عملکرد دولت در حوزه اشتغال داریم.

نماینده مردم شیروان در مجلس شورای اسلامی مشکل اصلی بسیاری از مردم را در حوزه های انتخابیه بیکاری توصیف و تصریح کرد: بیکاری در کشور مشهود است و صحبت های زیبا نمی تواند گره گشای مشکل اشتغال مردم باشد و دولت باید در این خصوص وارد عمل شود.

عزیزی با اشاره به وعده های دولت در خصوص ایجاد اشتغال تصریح کرد: دولت در سال ۹۰ قول ایجاد ۲ میلیون و ۵۰۰ فرصت شغلی را داد و در سال ۸۹ نیز مدعی شد که یک میلیون و ۶۰۰ هزار فرصت شغلی ایجاد می کند بنابراین امروز باید نزدیک به ۴ میلیون فرصت شغلی ایجاد شده باشد.

وی ادامه داد: اگر این آمار ارائه شده صحت دارد امروز نباید مشکل اشتغال داشته باشیم اما متأسفانه در عمل می بینیم که بیکاری در کشور بیداد می کند.

رئیس کمیسیون اجتماعی با تأکید براینکه بسیاری از کارگاه های تولیدی و کارخانه های کوچک تعطیل شده اند افزود: سرمایه گذاری در کشور بسیار مشکل شده است و حتی در سال تولید ملی، سرمایه گذاری داخلی با موانع و مشکلات جدی روبرو است.

وی  تصریح کرد: متأسفانه سرمایه گذار ایرانی سرمایه و اعتبار اولیه خود را به تأیید می رساند اما بانک ها همکاری لازم را با وی انجام نمی دهند و حق خود را پرداخت نمی کنند در نتیجه کارخانه ها و کارخانجات با کمبود نقدینگی شدید مواجه شده اند.

عزیزی با انتقاد از سود و جریمه ای که بانک ها از سرمایه گذاران دریافت می کنند گفت: سود و جریمه ای که بانک ها از سرمایه گذاران می گیرند کمر آنها را شکسته است و در هیچ کشوری ۲۱ درصد سود و ۵ درصد جریمه از سرمایه گذار گرفته نمی شود.

وی ادامه داد: متأسفانه نه تنها دریافت این سودها باعث تعطیل شدن کارخانجات شده است بلکه یارانه ۳۰ درصدی را هم به کارخانجات بخش تولید پرداخت نکرده اند و روز به روز شاهد افزایش بیکاری در کشور هستیم.

عزیزی با تأکید بر اینکه هیچ هماهنگی میان وزارت کار، تعاون و رفاه اجتماعی با وزارت جهاد کشاورزی و وزارت صنعت، معدن و تجارت و بانک ها وجود ندارد افزود: هر یک از وزارتخانه های درگیر در مسأله تولید آهنگ خود را می زنند و وزارت جهاد کشاورزی در زمان تولید محصول بدون هماهنگی با وزارت صنعت و معدن واردات انجام می دهد که این واردات منجر به بیکاری می شود.

رئیس کمیسیون اجتماعی با اشاره به اینکه چرا در فصل تولید برنج و صیفی جات واردات انجام می شود تصریح کرد: به علت عدم نظارت کسانی که مشغول کار هستند حداقل حقوق را هم دریافت نمی کنند و بیمه نیز نمی شوند و این مسئله مصداق بارز استثمار است.

وی افزود: امروز شاهد کسانی هستیم که با مدرک لیسانس ۱۰۰ هزار تومان حقوق دریافت می کنند و بیمه نیز نیستند.

رئیس کمیسیون اجتماعی خواستار توجه بیشتر وزارت کار، تعاون و رفاه اجتماعی به وضعیت کار و بیکاری در کشور شد و تأکید کرد: ظلم است که تحصیل کرده ای در کشور در این مقطع از زمان با دریافت ۱۰۰ هزار تومان پول کار کند. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>424</DOCNO>
<DATE-TIME>1390/03/01</DATE-TIME>
<CATEGORY>اجتماعی</CATEGORY>
<TITLE>آمار نشان مي‌دهد كه 45‌ درصد بيكاران كشور را دانش‌آموختگان دانشگاهي تشكيل مي‌دهند
اشتغال؛ دغدغه دارندگان مدرك دكتري</TITLE>
<SUMMARY></SUMMARY>
<NARRATIVE></NARRATIVE>
<TEXT>
معاون آموزشي وزير علوم، افزايش تب دانش‌آموختگان دكتري را براي عضويت در هيات علمي دانشگاه‌ها در حالي به انتقاد گرفته است كه بسياري از فارغ‌التحصيلان عالي‌ترين دوره تحصيلي كشور از بيكاري رنج مي‌برند و دانشجويان اين دوره آينده شغلي خودرا مبهم مي‌دانند.

حسين نادري‌منش بتازگي تقاضاي بالاي دانش‌آموختگان دوره دكتري را به تدريس در دانشگاه‌ها، در مقايسه با كشورهاي پيشرفته به نقد كشيده و گفته است: در كشورهاي پيشرفته بيش از 95 درصد آنها براي بازار كار تربيت مي‌شوند، اما دارندگان دكتراي تخصصي در ايران مرتب سراغ مسوولان وزارت علوم و نمايندگان مجلس مي‌روند و از اين كه هيچ دانشگاهي آنان را جذب نمي‌كند، گله دارند.

اين كه بسياري از دانش‌آموختگان دكتري در‌پي تدريس در دانشگاه‌ها هستند، از وجود پديده جديدي در نظام آموزش عالي خبر مي‌دهد كه تاكنون در دوره‌هاي كارشناسي شاهد آن بوديم، اما بتدريج دامنگير مدرك دكتري شده است. اين پديده، بيكاري دانش‌آموختگان و متخصصان دانشگاهي است.

بنا به اظهارات وزير علوم، سالانه يك‌ ميليون فارغ‌التحصيل در كشور متقاضي كار هستند. آمار نشان مي‌دهد كه 45‌ درصد بيكاران ايران را دانش‌آموختگان دانشگاهي تشكيل مي‌دهند كه اين آمار نگران‌كننده است.

براساس سرشماري مركز آمار ايران در سال ‌85 حدود 2 ‌ميليون و 600‌ هزار شغل تخصصي قابل دسترسي براي فارغ‌التحصيلان دانشگاهي وجود داشته كه در مقابل، در سال‌هاي اخير خروجي از دانشگاه‌ها بيش از حد انتظار بوده است. همچنين افزايش مزمن تعداد فارغ‌التحصيلان و كمبود مشاغل مناسب، مشكلات زيادي را پديد آورده‌ است.

برخي كارشناسان مي‌گويند كه سهم بيكاران دانش‌آموخته در 5 سال گذشته نيز بشدت افزايش پيدا كرده است. بنا بر گزارش‌هاي رسمي، ايران در سال ۱۳۸۸ بيشتر از 3 ميليون و ۸۰۰ هزار نفر دانشجو داشته است كه در دوره‌هاي مختلف تحصيل مي‌كردند.

هر ساله جمع كثيري از اين افراد وارد بازار كار مي‌شوند، اما بسياري نمي‌توانند شغلي پيدا كنند. هر چند سهم دانش‌آموختگان دكتري از جمع زيادي متخصص نامشخص است، اما هجوم بسياري از اين افراد براي عضويت در هيات علمي دانشگاه‌ها در سه ماه اخير مهر تاييدي بر وجود اين مشكل مي‌زند.

بانك اطلاعات كاريابي براي دانشجويان خارج

در چنين شرايطي، وزارت علوم در پي معرفي دانشجويان ايراني مقيم خارج به دانشگاه‌هاي داخل و تشكيل بانك اطلاعات ويژه‌اي در اين زمينه است. براساس اعلام اداره كل دانش‌آموختگان وزارت علوم، اداره اطلاع‌رساني و راهنمايي و اشتغال دانش‌آموختگان وزارت علوم به كل دانشگاه‌هاي كشور حتي دانشگاه آزاد نامه‌نگاري كرده كه در چه حوزه و رشته‌اي احتياج به عضو هيات علمي دارند تا براي افرادي كه از دانشگاه‌هاي خارج فارغ‌التحصيل مي‌شوند، اشتغال‌يابي كند.

براساس گفت‌وگوي «جام‌جم» با برخي دانشجويان دكتري، مشكلات فارغ‌التحصيلان اين دوره از بيكاري دانش‌آموختگان كارشناسي بسيار بيشتر است.

هما ـ م دانشجوي دكتراي شيمي، در اين باره مي‌گويد: بسياري از ما به روزهايي فكر مي‌كنيم كه مجبوريم با مدرك دكتري دنبال كار بگرديم، چرا كه براي پيدا كردن شغل مناسب نمي‌توانيم كار يك ليسانسيه را انجام دهيم، اما وزارت علوم اين‌طور پاسخ مي‌دهد كه كاريابي دكتري‌ها به آنان ربطي ندارد، پس با چه انگيزه‌اي اين قدر درس مي‌خوانيم، وقتي مطئنيم براي پيدا كردن شغل مناسب به هر كسي بايد رو بيندازيم.

همايون ـ س هم كه دانش‌آموخته دكتراي ادبيات فارسي است، از اشتغال به كاري خبر مي‌دهد كه هيچ ارتباطي با مدرك دكتري او ندارد. او مي‌گويد: من دبير دبيرستان غيرانتفاعي هستم و براي گرفتن مدرك دكتري در اين رشته خيلي زحمت كشيده‌ام، اما هنوز در حرفه‌اي مشغولم كه از دوره كارشناسي در آن اشتغال دارم.

به گفته اين دانش‌آموخته دكتري در بسياري از كشورها كساني كه دوره دشوار دكتري را با زحمت مي‌گذرانند براي تحقيق و تدريس در دانشگاه‌ها آماده مي‌شوند، چرا كه براي كار در بازار نيازي به دكتري نيست و با مدرك كارشناسي و كارشناسي ارشد حتي راحت‌تر مي‌توان به آن پرداخت.

ريشه مشكلات را فراتر از وزارت علوم ببينيد

رضا عامري، مديركل دفتر نظارت و ارزيابي وزارت علوم، درباره بيكاري دانش‌آموختگان دكتري با تاكيد بر اين كه هنوز جامعه ما به جذب هيات علمي در دانشگاه‌هاي مختلف از آزاد تا دولتي و پيام نور نيازمند است، توضيح مي‌دهد: در بسياري از دانشگاه‌ها با كمبود هيات علمي روبه‌رو هستيم و هنوز از اشباع صحبت كردن كمي زود است.

وي با تاييد بيكاري دارندگان مدرك دكتري در برخي رشته‌ها مانند كشاورزي، علوم پايه و علوم انساني مي‌گويد: در حال حاضر مهم‌ترين چالش دانشگاه‌ها همين موضوع است، چرا كه نسبت به استاندارد كشورهاي منطقه يا كشورهاي آسيايي در حال توسعه، ميزان دانش‌آموختگان دكتري ما زياد نيست، اما متاسفانه امكان جذب بسيار ضعيف است.

اين مدير وزارت علوم، ضعف يا نبود فعاليت بخش خصوصي كارآمد و منطبق با تكنولوژي و دانش روز را مهم‌ترين دليل بيكاري اين افراد مي‌داند و اضافه مي‌كند: در برخي رشته‌ها مانند كشاورزي فقط يك درصد دانشگاه رفته‌ها در اين حوزه كار مي‌كنند كه نشان‌دهنده رويكرد سنتي و به دور از مكانيزاسيون و دانش روز در بخش كشاورزي ماست.

عامري همچنين اشتغال‌زايي براي دارندگان مدرك دكتري را وظيفه همه دستگاه‌ها مي‌داند و مي‌گويد: به نظر من معاونت نيروي انساني رياست جمهوري بايد هرم نيروي كار را در جامعه اصلاح كند تا دست‌كم سهم نيروهاي دانشگاه رفته و داراي مدارك تحصيلي عالي از استخدام‌ها و نيروي كار جامعه 20 تا30 درصد باشد. بنابراين ريشه اين مشكل را بايد فراتر از وزارت علوم ديد.

تربيت نيروي دكتري، بنا بر نياز جامعه

در حال حاضر نگاهي به هرم نيروي كار جامعه، توازن اشتغال را تاييد نمي‌كند، چرا كه، در بسياري از سازمان‌ها دارنده مدرك دكتري بر صندلي‌اي تكيه زده كه از دوره ليسانس بر آن نشسته يا دارنده مدرك دكتري زيردست نيروي ليسانس كار مي‌كند، چنين عارضه‌اي از وجود بيماري پنهان در مديريت نيروي انساني سازمان‌ها حكايت مي‌كند.

دكتر مجيد ميرزاوزير، رياضيدان و عضو هيات علمي دانشگاه فردوسي مشهد درباره اظهارات معاون وزير علوم و افزايش تقاضا براي تدريس در دانشگاه‌ها مي‌گويد: با افزايش پذيرش دانشجو در اين دوره تحصيلي به راحتي قابل پيش‌بيني بود كه عده زيادي از دارندگان دكتري كه امكانات شغلي مناسبي ندارند، متقاضي كار در دانشگاه‌ها شوند.

به گفته وي، اين كه بگوييم تب عضو هيات علمي شدن بالا رفته به كليشه شبيه است، چرا كه بايد براساس نيروي موردنياز جامعه مثلا در دبيرستان‌ها و دانشگاه‌ها رياضيدان تربيت كرد.

اين استاد دانشگاه، نظام آموزش را داراي تناقض دانسته و مي‌‌افزايد: آموزش و پرورش با دانشگاه ارتباطي ندارد و دانشگاه با صنعت بي‌ارتباط است. ما متاسفانه نمي‌توانيم پيش از تربيت متخصص نيروي موردنياز را بسنجيم.

به هر حال در صورت ادامه اين روند، با وجود افزايش ظرفيت دانشگاه‌ها در دوره دكتري و تمايل دانشجويان به داشتن مدرك اين دوره مي‌توان پيش‌بيني كرد كه مشكل بيكاري كساني كه مدرك دكتري به دست دارند، در آينده تشديد خواهد شد.

كتايون مصري / گروه جامعه</TEXT>
</DOC>
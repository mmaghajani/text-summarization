<?xml version="1.0" encoding="utf-8" ?>
<DOC>
<DOCNO>410</DOCNO>
<DATE-TIME>1390/08/08</DATE-TIME>
<CATEGORY>علمی</CATEGORY>
<TITLE>آسپیرین خطر بروز سرطان روده وراثتی را کاهش می‌دهد</TITLE>
<SUMMARY></SUMMARY>
<NARRATIVE></NARRATIVE>
<TEXT>
سلامت > تحقیقات  - همشهری آنلاین:
نتایج یک بررسی در جورنال لنست، نشان می‌دهد مصرف درازمدت روانه آسپیرین باعث کاهش 60 درصدی در موارد سرطان روده بزرگ و راست‌روده در میان افرادی شده است که در معرض ابتلا به نوع وراثتی این بیماری بوده‌اند.

به گزارش خبرگزاری فرانسه این بررسی بر روی بیمارانی انجام شد که به سندرم لینچ (Lynch Syndrome)، یک نقص در ژن‌های مسئول ترمیم سلولی که به سرطان روده بزرگ و راست‌روده و سایر سرطان‌ها می‌انجامد- مبتلا بودند.

به نوشته لنست سندروم لینچ که تقریبا از هر 1000 نفر یک نفر را مبتلا می‌کند، مسئول یک مورد از هر 30 مورد سرطان روده است.

در این بررسی 861 بیمار به طور اتفاقی به دو گروه تقسیم شدند که یک گروه روزانه 600 میلی‌گرم آسپیرین و گروه دیگر قرص بی‌اثر (دارونما) برای دست کم دو سال دریافت کردند. این افراد به طور مرتب مورد معاینه روده بزرگ قرار می‌گرفتند.

هنگامی که برای اولین بار در سال 2007 داده‌های جمع‌آوری شده بررسی شدند، تقاوتی از لحاظ بروز سرطان روده بزرگ میان دو گروه وجود نداشت.

اما در ادامه بررسی چند سال بعد وضعیت تغییر کرد.

در این زمان در گروه دارونما 34 مورد سرطان روده بزرگ اما در گروه آسپیرین 19 مورد سرطان رخ داده بود- که کاهش 44 درصدی در بروز سرطان را نشان می‌داد.

در ادامه ‌پزشکان به بررسی گروهی از بیماران (60 درصد کل) پرداختند که بعد از دو سال هم به مصرف آسپیرین یا دارونما ادامه داده بودند.

در این زیرگروه تفاوت‌‌ها حتی قابل‌توجه‌تر بود. در گروه دارونما 23 مورد سرطان و در گروه آسپیرین تنها 10مورد سرطان رخ داده بود، یعنی کاهشی 63 درصدی. این تفاوت پس از پنج سال مصرف دارو خود را نشان داده بود.

اکنون پژوهش‌های بیشتری آغاز شده است تا بهترین دوز و مدت درمان با آسپیرین برای پیشگیری از سرطان روده بزرگ را مشخص کند.

جان برن، استاد ژنتیک بالینی در دانشگاه نیوکسل در شمال غرب انگلیس، در این باره می‌گوید: "در حل حاضر، متخصصان بالینی باید تجویز آسپیرین را برای همه افرادی که به قضاوت آنها در معرض خطر بالای سرطان روده بزرگ و راست روده هستند، مد نظر قرار دهند، اما در عین حال اقدامات مقتضی برای به حداقل رساندن عوارض جانبی این دارو را هم انجام دهند."

یک بررسی که در سال قبل در لنست منتشر شد، نشان داد میزان سرطان روده بزرگ، پروستات، ریه، مغز و گلو با مصرف روزانه آسپیرین کاهش پیدا می‌کند. در مورد سرطان روده بزرگ، در طول 20 سال خطر این بیماری تا 40 درصد کاهش یافته بود.

بسیاری از پزشکان مصرف روزانه آسپیرین را برای کاهش خطر حمله قلبی، سکته مغزی ناشی از لخته شدن خون و سایر مشکلات به جریان خون توصیه می‌کنند. اما مصرف درازمدت آسپیرین فرد را در خطر مشکلات معده مانند خونریزی قرار می‌دهد.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>402</DOCNO>
<DATE-TIME>1389/03/04</DATE-TIME>
<CATEGORY>علمی</CATEGORY>
<TITLE>ويزيت
سرطان سينه و عوامل خطر</TITLE>
<SUMMARY>جام جم آنلاين: سرطان سينه شايع‌ترين سرطان غيرپوستي در زنان است. خطر بروز سرطان سينه در يك زن در طي كل دوران زندگي حدود 8 درصد است.سرطان سينه دومين علت مرگ در زنان پس از سرطان ريه است. </SUMMARY>
<NARRATIVE></NARRATIVE>
<TEXT>
خطر بروز با افزايش سن افزايش مي‌يابد به طوري كه در سنين كمتر از 30 سالگي احتمال آن يك درصد است در حالي كه در 80 سالگي به حدود 10 درصد مي‌رسد.

در بررسي‌اي كه در آمريكا انجام شد متوجه شدند كه زنان آسيايي كمتر از ديگر نژادها به سرطان سينه مبتلا مي‌شوند.

اما تحقيقات ديگري نشان داد كه آسيايي‌ها همزمان با بومي شدن در آمريكا خطر سرطان در آنها افزايش مي‌يابد. اين بدان معناست كه خطر سرطان مي‌تواند با شرايط زيست محيطي و يا تغذيه‌اي ناشي از محل زندگي افراد تغيير كند.

خطر بروز سرطان سينه با علل و عوامل متفاوتي مرتبط است. زناني كه اولين بارداري آنها پس از 35 سالگي است و يا هرگز باردار نشده‌اند، زناني كه سن شروع قاعدگي در آنها پايين و يا سن يائسگي در آنها بالاست در معرض خطر بيشتري قرار دارند.

حدود 10 درصد از سرطان‌ها منشاء ژنتيكي داشته و به ارث مي‌رسند، در حالي كه در مابقي موارد تغيير در ساختار ژنتيكي به صورت تك‌گير در فرد رخ داده و موروثي نمي‌شود. زناني كه زمينه ارثي در سرطانشان نهفته است، سن ابتلاي پايين‌تري داشته و در معرض ابتلا به ديگر سرطان‌ها همچون سرطان تخمدان نيز هستند.

علاوه بر علل نامبرده علل ديگري هم فرد را مستعد ابتلا به سرطان سينه مي‌كند.

سيگار كشيدن، مصرف روزانه الكل، تماس با تشعشعات راديواكتيو، برخورد با اشعه همچون ماموگرافي و جايگزيني هورموني همچون مصرف استروژن در زنان است.

اين سرطان مخصوص زنان نبوده و مي‌تواند در مردان نيز رخ بدهد. وجود سرطان سينه در مردان خود عامل خطري براي بروز آن در زنان و بستگان نزديك فرد مبتلاست.

در مقاله‌اي در مجله تحقيقات سرطان سينه كه بر روي زنان سوئدي انجام شده بود، ديده شد كه افراد با هيكل و جثه درشت‌تر در 7 سالگي با خطر كمتري براي بروز سرطان سينه در سنين پس از يائسگي همراه هستند. در حالي كه تحقيقات قبلي نشان مي‌داد كه وزن بالا در موقع تولد و وجود چاقي در زنان بالغ با خطر بيشتري براي بروز سرطان همراه است.

در مقاله‌اي كه در مجله بنياد بين‌المللي سرطان توسط محققان كانادايي ارائه شده بود نشان مي‌داد مدل‌هاي ارائه شده جهت تعيين ميزان خطر بروز سرطان سينه كارايي چنداني ندارند. اين مدل‌ها براساس عوامل خطر بنياد شده‌اند در حالي‌ كه بخش عمده و اصلي سرطان‌هاي سينه در فقدان عوامل خطر بروز مي‌كنند. اغلب اين مدل‌ها عوامل خطر غيرارثي را نيز برآورد نمي‌كنند.

بسياري از صاحبنظران معتقد به انجام ماموگرافي پس از 40 سالگي براي تمام زنان و براي افراد با زمينه ژنتيكي مثبت پس از 25 سالگي هستند.

يكي از روش‌هاي موثر و ضروري براي تمامي زنان استفاده از معاينه مرتب توسط خود فرد و معاينه سالانه توسط پزشك متخصص زنان است. نكته جالب اين است كه 10 درصد از توده‌هايي كه توسط پزشك كشف مي‌شود در ماموگرافي ديده نمي‌شود.

دكتر بهروز هاشمي 
  متخصص طب اورژانس</TEXT>
</DOC>
<?xml version="1.0" encoding="utf-8" ?>
<DOC>
<DOCNO>416</DOCNO>
<DATE-TIME>1391/03/01</DATE-TIME>
<CATEGORY>علمی</CATEGORY>
<TITLE>عضو انجمن سرطان‌های زنان:
قرار گرفتن زیاد در معرض نور ابتلا به سرطان سینه را افزایش می دهد</TITLE>
<SUMMARY>خبرگزاری فارس: عضو انجمن سرطان‌های زنان ایران گفت نور زیاد یکی از عوامل ابتلا به سرطان سینه در زنان است و افراد شبکار به دلیل اینکه بیشتر در معرض نور هستند بیشتر در معرض ابتلا به سرطان سینه قرار دارند.</SUMMARY>
<NARRATIVE></NARRATIVE>
<TEXT>
به گزارش خبرنگار اجتماعی فارس، فاطمه قائم مقامی، با اشاره به اینکه سرطان‌های زنان یکی از 4 شاخه رشته مامایی محسوب می‌شود، افزود: حدود 30سال است که در خصوص سرطان‌های رنان در دانشگاه‌های مختلف ایران متخصصان مربوط به این رشته تربیت می‌شوند.

وی افزود: در سال 82 برای همکاری بیشتر بین متخصصان این رشته تصمیم به تأسیس انجمن سرطان‌های زنان ایران گرفتیم که این انجمن متشکل از انکولوژیست‌ها، مدیکال انکولوژیست‌ها ،پاتولوژیست‌ها، رادیولوژیست‌ها،جراحان عمومی و جراحان فوق تخصصی زنان است.

وی افزود: این انجمن برای ارتقای سطح علمی و پژوهشی، ارتباط با مراکز علمی کشور، تربیت و تشویق متخصصان جوان برای تحقیق در خصوص سرطان‌های زنان و ارتباط با سایر مجامع بین‌المللی تشکیل شده است.

 

قائم مقامی اظهار داشت: تاکنون مرکزی که به طور دقیق آمار ابتلا به سرطان‌های زنان را در اختیار ما بگذارد وجود نداشته است و آخرین آمار مختص وزارت بهداشت است که در سال 84 ارائه شده و نشان می‌دهد بیشترین سرطان شایع در زنان،به سرطان سینه است.

استاد دانشگاه علوم پزشکی تهران با اشاره به  افزایش ابتلا به سرطان دهانه رحم در سال‌های اخیر اظهار داشت: شواهد عینی حاکی از این است که سرطان دهانه رحم بیشتر از آنچه گزارش شده وجود دارد.

وی با اشاره به سهولت انتقال ویروس سرطان دهانه رحم تصریح کرد: از عوامل ابتلا به این سرطان می‌توان به تعدد ازدواج‌ها، سن ازدواج، تعدد حاملگی و نداشتن وضعیت خوب غربالگری اشاره کرد.

وی ادامه داد: واکسن سرطان دهانه رحم در حدود 10 تا 12 سال است که با استفاده از ذرات غیرعفونی این ویروس تهیه شده و با تزریق آن می‌توان تا 70 درصد از ابتلا به بیماری جلوگیری کرد.

فرح فرزانه، دبیر علمی کنگره سرطان های زنان نیز افزود: واکسن سرطان دهانه رحم با تاییدیه وزارت بهداشت در مراکز خصوصی تزریق می‌شود و به دو صورت دوگانه و چهارگانه موجود است.توصیه می‌شود بین سنین 9 تا 26 سالگی این واکسن تزریق شود.

ادامه داد: بر اساس توصیه سازمان جهانی بهداشت و مؤسسه کنترل بیماری آمریکا به همه آقایان و خانم‌های سنین 9 تا 26 سال توصیه می‌شود قبل از ازدواج این واکسن را تزریق کنند تا از ابتلا به آن جلوگیری شود.

فرزانه با اشاره به قابل پیشگیری و کنترل بودن سرطان دهانه رحم افزود: این واکسن حتی در خانم‌های 26 تا 46 سال نیز مؤثر است و با اقدامات اولیه به راحتی می‌توان از مشکلات عدیده آن جلوگیری کرد.

متخصص زنان افزود: طبق آخرین آمار وزارت بهداشت در سال 84 شایع‌ترین و اولین سرطان زنان مربوط به سرطان سینه، هشتمین سرطان تخمدان، یازدهمین سرطان رحم و سیزدهمین آن سرطان دهانه رحم است.

فرزانه اظهار داشت: در طول دوره بارداری توصیه نمی‌شود این واکسن تزریق شود در حالی که تزریق آن روی جنین تأثیری نمی‌گذارد اما به دلیل اینکه سیستم ایمنی در زمان بارداری ضعیف می‌شود و زمینه رشد ویروس را فراهم می‌کند ممکن است مانع از زایمان‌های طبیعی شود.

حمیدرضا دهقان،دبیر اجرایی کنگره تخصصی سرطان های زنان افزود: شیوع سرطان‌های پیشرفته در شهروندان کلانشهرها بیشتر است ولی به دلیل غربالگری و مراجعات پیوسته از پیشرفت آن تا حدی جلوگیری می‌شود در حالی که در شهرستان‌های کوچک به دلیل دیر مراجعه کردن، بیماری به پیشرفته‌ترین مرحله خود می رسد.

اعظم سادات موسوی، رئیس انجمن سرطان های زنان ایران همچنین افزود: خانم‌های چاق، دیابتی، دارای فشار خون بالا و عوامل ژنتیکی بیشتر به سرطان رحم مبتلا می‌شوند.

وی افزود: در میان سرطان‌های زنان متأسفانه تاکنون راهی برای پیشگیری از سرطان تخمدان ارائه نشده است و در این کنگره مطالعات و نتایج پژوهش های سراسر دنیا در خصوص راه‌های پیشگیری از این بیماری به صورت دقیق مورد بررسی قرار می‌گیرد.

موسوی تصریح کرد: در کشورهای صنعتی به دلیل غربالگری، از سرطان‌های دهانه رحم تا حد زیادی جلوگیری شده است ولی هر ساله 500 هزار زن در کشورهای در حال توسعه به خاطر سرطان دهانه رحم جان خود را از دست می‌دهند که بیشترین آمار آن در سن 50 سالگی گزارش شده است.

وی خاطر نشان کرد: زنان ایرانی بیشتر به خاطر رفتارهای پرخطر همسرانشان به سرطان مبتلا می‌شوند و در واقع قربانی همسرانشان می‌شوند.

موسوی ادامه داد: در تلاش هستیم با همت مسئولان روز 30 خرداد را به عنوان روز سرطان‌های زنان در تقویم رسمی کشور به ثبت برسانیم.

رئیس کنگره تخصصی سرطان های زنان افزود: نوع کیفیت زندگی در افراد مبتلا به سرطان‌های زنان، بحث جدی مورد بحث در کنگره خواهد بود و حفظ باروری در خانم‌های مبتلا به سرطان از مهمترین هدف‌های آن است.

موسوی با اشاره به اینکه ابتلا به سرطان میان خانم‌ها نسبت به آقایان کمتر است و از بین « هر 3 زن بالای 85 سال یک نفر به سرطان دچار می‌شود» بیان کرد: «در مردان نیز از هر دو نفر مرد بالای 85 سال یکی به سرطان مبتلا می‌شود» تحرک کمتر، رژیم غذایی نامناسب و استفاده از فست فودها، آلودگی های زیست محیطی، آلودگی‌های هوایی، مصرف دخانیات و الکل و اشعه مادون قرمز از عوامل خارجی ابتلا به سرطان است.

استاد دانشگاه علوم پزشکی تهران افزود: مطالعات اخیر نشان می‌دهد نور زیاد یکی از عوامل ابتلا به سرطان سینه است به همین منظور افراد شبکار به دلیل اینکه بیشتر در معرض نور هستند بیشتر در معرض ابتلا به سرطان سینه قرار می‌گیرند.

 

چهارمین کنگره تخصصی سرطان‌های زنان ایران خرداد امسال در تهران برگزار می‌شود و هدف از برگزاری آن همفکری انجمن‌های علمی برای ارائه راهکارهای عملی در زمینه جلوگیری و درمان سرطان‌های مخصوص زنان است. 

انتهای پیام/</TEXT>
</DOC>
<?xml version="1.0" encoding="utf-8" ?>
<DOC>
<DOCNO>408</DOCNO>
<DATE-TIME>1390/04/02</DATE-TIME>
<CATEGORY>علمی</CATEGORY>
<TITLE>با ورزش مي‌توان از بروز سرطان سينه، روده بزرگ و پروستات پيشگيري كرد
با ورزش به جنگ سرطان برويد</TITLE>
<SUMMARY></SUMMARY>
<NARRATIVE></NARRATIVE>
<TEXT>
تشخيص سرطان يكي از بدترين اتفاقات زندگي افراد است. همه ما به نوعي از ابتلا به سرطان مي‌ترسيم و دوست نداريم هيچ وقت در زندگي خود چنين شرايطي را تجربه كنيم، اما خوب است بدانيد در بسياري از موارد مي‌توان از ابتلا به اين بيماري هم پيشگيري كرد. در حقيقت طبق نظر متخصصان انجمن سرطان آمريكا، تقريبا نيمي از مرگ و ميرهاي ناشي از ابتلا به سرطان‌هاي مختلف با به كارگيري شيوه‌هاي سالم در زندگي قابل پيشگيري است.

براي شروع ورزش هيچ وقت دير نيست

يكي از قدرتمندترين و موثرترين ابزارها براي پيشگيري از ابتلا به سرطان ورزش است. همان‌طور كه داشتن برنامه ورزشي منظم مي‌تواند به حفظ وزن متعادل كمك كند، فشار خون را تنظيم نمايد و نگرش به زندگي و روحيه افراد را بهبود بخشد، قادر است احتمال بروز و پيشرفت برخي از سرطان‌ها را نيز كاهش دهد. تحقيقات متعددي كه در اين زمينه انجام شده است، نشان مي‌دهد فعاليت بدني و ورزش منظم،‌ خطر ابتلا به سرطان‌هاي خاصي را كاهش مي‌دهد؛ به خصوص سرطان‌هاي سينه و روده بزرگ.

متخصصان سرطان‌شناسي اعتقاد دارند هر زماني به فكر ورزش باشيد، به سلامت خود كمك كرده‌ايد. آنها مي‌گويند نكته مثبت اين است كه در هر سن و سالي، با شروع ورزش از فوايد آن بهره‌مند خواهيد شد. اما در تحقيقاتي كه تاكنون انجام شده است، ارتباط ميان ورزش منظم و پيشگيري از ابتلا به برخي از سرطان‌ها مشخص شده است. در اين فرصت به برخي از اين موارد اشاره مي‌كنيم.

سرطان‌ اندومتر (قسمت داخلي رحم)

احتمال ابتلا به سرطان‌ اندومتر رحم تا 34 درصد ميان خانم‌هايي كه 150 دقيقه در هفته يا زماني بيشتر از اين ورزش مي‌كنند، كاهش مي‌يابد. اين پژوهشگران همچنين دريافتند خطر ابتلا به اين سرطان ميان خانم‌هايي كه شاخص توده بدني آنها كمتر از 25 است، نسبت به كساني كه اضافه وزن دارند تا 73 درصد كاهش مي‌يابد.

سرطان روده بزرگ

سرطان روده بزرگ يكي از شايع‌ترين سرطان‌هاست كه البته قابل پيشگيري است. افرادي كه شيوه زندگي سالمي را در پيش مي‌گيرند و در برنامه روزانه خود زماني بيش از 30 دقيقه ورزش مي‌كنند، احتمال ابتلا به اين بيماري را كاهش مي‌دهند. در واقع طبق نظر متخصصان و بر اساس تحقيقاتي كه در اين زمينه انجام شده است، 23 درصد سرطان‌هاي روده بزرگ با رعايت شيوه زندگي سالم قابل پيشگيري است.

سرطان پروستات

برخي يافته‌ها نشان داده است رابطه‌اي ميان فعاليت بدني و كاهش خطر ابتلا به سرطان پروستات وجود دارد. در حقيقت مرداني كه ورزش‌هاي منظمي در برنامه زندگي آنها بوده است، نسبت به كساني كه فعاليت فيزيكي نداشته‌اند، خطر كمتري نسبت به ابتلا به سرطان پروستات يا مرگ ناشي از آن نشان داده‌اند. بنابراين متخصصان عقيده دارند، ورزش منظم و دائمي در برابر ابتلا به سرطان پروستات از مردان محافظت مي‌كند. البته اين متخصصان توصيه مي‌كنند ابتدا به نوع ورزشي كه انتخاب مي‌كنيد توجه داشته باشيد. چون ورزش بايد مورد علاقه شما باشد تا مدت زمان بيشتري ادامه پيدا كند.

سرطان سينه

خانم‌هايي كه سابقه خانوادگي سرطان سينه دارند، با افزودن 20 دقيقه ورزش در روز مي‌توانند خطر ابتلا به اين بيماري را كاهش دهند. اين ورزش بايد 5 روز در هفته تكرار شود و در كنار آن به ديگر نكات و عادات زندگي سالم نيز اهميت داد. بنابراين حتي اگر تاكنون زندگي بي‌تحركي داشته‌ايد و ورزش را به طور كامل كنار گذاشته بوديد، نگران نشويد؛ چون متخصصان عقيده دارند هيچ وقت براي شروع ورزش دير نيست.

سرطان ريه

ورزش منظم خطر ابتلا به سرطان ريه را براي افرادي كه در حال حاضر سيگاري هستند يا آنها كه در گذشته سيگاري بوده‌اند، كاهش مي‌دهد. در حقيقت احتمال ابتلا به اين بيماري براي افرادي كه در ورزش‌هاي متوسط تا شديد شركت مي‌كنند و در طول زندگي به طور مرتب آن را ادامه مي‌دهند، كاهش مي‌يابد.

سرطان تخمدان

اگر چه هنوز مطالعات بيشتري بايد در اين زمينه انجام شود، اما برخي شواهد حاكي از وجود رابطه‌اي ميان ورزش منظم و كاهش خطر ابتلا به سرطان تخمدان است. بنابراين مي‌بينيد تنها با چند دقيقه ورزش‌كردن در طول روز مي‌توان خطر ابتلا به بيماري‌ها و سرطان‌هاي مختلف را كاهش داد.

مترجم: نیلوفر اسعدی بیگی / myhealthnewsdaily ‌

</TEXT>
</DOC>
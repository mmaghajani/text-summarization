<?xml version="1.0" encoding="utf-8" ?>
<DOC>
<DOCNO>420</DOCNO>
<DATE-TIME>1391/05/03</DATE-TIME>
<CATEGORY>علمی</CATEGORY>
<TITLE>کم‌نمک بخورید تا سرطان معده نگیرید</TITLE>
<SUMMARY></SUMMARY>
<NARRATIVE></NARRATIVE>
<TEXT>
سلامت > تحقیقات  - همشهری آنلاین:
کاهش مصرف غذاهای پر نمک می‌تواند خطر ابتلا به سرطان معده را کاهش دهد.

تقریبا همه ما می‌دانیم که مصرف نمک زیاد برای مبتلایان به فشار خون بالا ضرر دارد و می‌تواند باعث بیماری‌های قلبی و حتی سکته مغزی شود. اما حالا محققان دریافته‌اند که مصرف زیاد این ماده احتمال ابتلا به سرطان معده را افزایش می‌دهد.

پیشنهاد محققان مصرف ۶ گرم نمک (به اندازه یک قاشق چایخوری) در روز است. این درحالی است که بنا به گزارش صندوق جهانی تحقیقات سرطان، مردم معمولا بین 6 تا 8 گرم نمک در روز مصرف می‌کنند.

در این میان نمکی که از قبل در مواد غذایی وجود دارد، مثل نمک موجود در غذاهای نیمه‌آماده، کنسروها و نان بیش از نمکی که روی غذا پاشیده می‌شود، مضر است.

به همین دلیل صندوق جهانی تحقیقات سرطان (WCRF)، از افراد خواسته است تا کمتر نمک مصرف کنند و از شرکت‌های تولیدات مواد غذایی درخواست کرده برچسب‌های مشخص‌تری روی محصولاتشان ارایه کنند تا میزان نمکی که در این محصولات وجود دارد به صورت واضح مشخص شود. پیشنهاد این صندوق استفاده از رنگ‌هایی مانند چراغ راهنما روی بسته‌های مواد غذایی است: قرمز برای غذاهای پر‌نمک، زرد برای نمک کافی و سبز برای کم نمک. اما به گزارش بی‌بی‌سی، بسیاری از تولیدکنندگان مواد غذایی و سوپر مارکت‌ها از این ایده استقبال نکرده‌اند و گفته‌اند که ترجیح می‌دهد جور دیگری غذاهایشان را برچسب بزنند.

پیشگیری از 14 درصد سرطان‌های معده

در بریتانیا حدود ۶ هزار مورد سرطان معده در سال گزارش می‌شود. بنا به گفته صندوق جهانی تحقیقات سرطان، اگر راهنمای روزانه مصرف مواد غذایی در این کشور رعایت شود، یک مورد از هر ۷ مورد سرطان معده قابل پیشگیری خواهد بود. به عبارت دیگر می‌توان از ۱۴ درصد از موارد سرطان یعنی حدود ۸۰۰ مورد جلوگیری کرد.

کیت مندوزا، مدیر WCRF در این زمینه می‌گوید: « درمان سرطان معده مشکل است چرا که در بیشتر موارد زمانی متوجه آن می‌شویم که بیش از حد پیشرفت کرده است.»
به گفته این متخصص، تغییر در شیوه زندگی و کاهش مصرف نمک و خوردن میوه و سبزیجات می‌تواند از ابتلا به این بیماری جلوگیری کند.

پیش از این هم گروهی از پژوهشگران اعلام کرده بودند که کاهش میران نمک مصرفی در غذا به میزان 15 در صد، باعث خواهد شد تا سالانه از مرگ بیش از 8‌میلیون نفر در جهان جلوگیری شود.

به گفته این پژوهشگران، پس از ترک دخانیات، قانع کردن مردم به کم کردن مصرف نمک مهم‌ترین و به صرفه‌ترین روش برای بهبود سلامت و افزایش طول عمر آنان است.</TEXT>
</DOC>
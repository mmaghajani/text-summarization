<?xml version="1.0" encoding="utf-8" ?>
<DOC>
<DOCNO>450</DOCNO>
<DATE-TIME>1390/01/14</DATE-TIME>
<CATEGORY>اجتماعی</CATEGORY>
<TITLE>نشت راديو اکتيو فوکوشیما به اقيانوس آرام </TITLE>
<SUMMARY>در حالي که بحران اتمي ژاپن وارد چهارمين هفته مي‌شود، نشت آب آلوده به راديو اکتيو به اقيانوس آرام، نگراني‌ها درباره گسترش تشعشعات اتمي را افزايش داده است.</SUMMARY>
<NARRATIVE></NARRATIVE>
<TEXT>
پرس تی وی خبر داد:

آب آلوده به تشعشعات مواد راديو اکتيو، از نيروگاه اتمي دائيچي فوکوشيما ژاپن به اقيانوس آرام نشت کرده است.

در حالي که بحران اتمي ژاپن وارد چهارمين هفته مي‌شود، نشت آب آلوده به راديو اکتيو به اقيانوس آرام، نگراني‌ها درباره گسترش تشعشعات اتمي را افزايش داده است.

مقامات ژاپن روز يک‌شنبه (14 فروردين، سوم آوريل) بر تلاش‌براي پايان دادن به بحران اتمي اين کشور افزوده‌اند و سعي دارند مکاني را که نشت راديو اکتيو از آن صورت گرفته، ترميم کنند.

به گزارش خبرگزاري رويترز، شرکت انرژي برق توکيو اعلام کرد، شکافي 20 سانتي‌متري روز شنبه در راکتور شماره دو نيروگاه اتمي فوکوشيما يافت شده است که موجب تشعشع راديو اکتيو به ميزان 1000 ميليسيورت در ساعت بود.

شرکت انرژي برق توکيو اعلام کرد، تلاش مي‌شود تا روز يک‌شنبه نشت تشعشعات راديو اکتيو از اين راکتور متوقف شود. همچنين تلاش‌هايي براي زدودن آب آلوده به تشعشعات راديو اکتيو از داخل ساختمان‌هاي مجتمع فوکوشيما انجام شده است.

شرکت انرژي برق توکيو اعلام کرد، حتي پس از تزريق بتون به شکاف‌هاي راکتور شماره دو، نشت راديو اکتيو از اين راکتور متوقف نشده است و تلاش مي‌شود تا پليمرهاي جذب کننده آب به منظور جلوگيري از خروج آب آلوده به تشعشعات راديو اکتيو، به اين راکتور تزريق شود.

در همين حال، هيدهيکو نيشي ياما معاون آژانس ايمني صنعتي و اتمي ژاپن ابراز اميدواري کرد اين پليمرها بتواند آب را جذب و از جريان آب آلوده به خارج از راکتور جلوگيري کند.

وي همچنين از ادامه تلاش‌براي جلوگيري از نشت آب آلوده به راديو اکتيو به اقيانوس آرام با تزريق پليمر و بتون به اين راکتور خبر داد.

بر اساس اعلام مقامات ژاپن، هيچ شکافي در ديگر راکتورهاي نيروگاه اتمي فوکوشيما پيدا نشده است.

اين در حالي است که نائوتو کان نخست وزير ژاپن روز گذشته از مناطق زلزله زده اين کشور ديدن کرد.

وقوع زلزله مهيب 9 ريشتري و سونامي ناشي از آن در يازدهم مارس (21 اسفند 1389) افزون بر ويراني گسترده در سواحل ژاپن و کشته شدن دست‌کم 28 هزار نفر، موجب آسيب ديدن تاسيسات خنک کننده راکتورهاي نيروگاه هسته‌‌اي فوکوشيما، آتش سوزي و آسيب جدي اين مرکز شد.

برخي کارشناسان معتقدند که فاجعه اتمي ژاپن بسيار وخيم تر از انفجار نيروگاه اتمي چرنوبيل در سال 1986 است. </TEXT>
</DOC>
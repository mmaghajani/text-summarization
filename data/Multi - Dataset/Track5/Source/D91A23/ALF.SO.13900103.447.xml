<?xml version="1.0" encoding="utf-8" ?>
<DOC>
<DOCNO>447</DOCNO>
<DATE-TIME>1390/01/03</DATE-TIME>
<CATEGORY>اجتماعی</CATEGORY>
<TITLE>سختی های نوشیدن یک لیوان آب</TITLE>
<SUMMARY></SUMMARY>
<NARRATIVE></NARRATIVE>
<TEXT>
مقامات توکیو به ساکنان این شهر هشدار داده اند که آب لوله کشی به کودکان زیر یک سال خود ندهند چون مواد رادیو اکتیو از نیروگاه فوکوشیما، به بیرون نشت کرده و وارد منابع آب شده است.

این نیروگاه در زلزله و سونامی اخیر ژاپن آسیب دید.

به گزارش بی بی سی مقامات شهر توکیو می گویند که میزان ید رادیواکتیو در آب بعضی نواحی دو برابر سطحی است که از نظر ایمنی، مجاز تعیین شده است.

توصیه در مورد پرهیز از دادن آب لوله کشی به بچه ها، به عنوان یک اقدام پیشگیرانه مطرح شده است و مقامات می گویند که مصرف آب لوله کشی در مقادیر کم، خطری برای سلامتی ندارد.

این هشدار پس از آن صادر شد که تحقیقات در مورد احتمال آلودگی آب شهری به مواد رادیو اکتیو، نشان داد که سطح ید رادیواکتیو 131 در آب دو برابر میزانی است که از نظر ایمنی مجاز تشخیص داده شده است.

هرچند که این نوع ید رادیواکتیو برای مدت طولانی پایدار نمی ماند، اما کودکان در مقابل ید رادیواکتیو 131 آسیب پذیرند و ممکن است که در بزرگسالی مبتلا به بیماری سرطان تیروئید بشوند. این همان اتفاقی است که به دنبال فاجعه نیروگاه چرنوبیل، در سال، 1986 روی داد.

بر اساس یکی از تحقیقاتی که در این مورد انجام گرفته، 4000 مورد ابتلا به سرطان تیروئید در میان کودکان و نوجوانانی مشاهده شده که در جریان واقعه چرنوبیل در معرض تماس با این نوع ید رادیواکتیو قرار گرفته بودند.

کارشناسان مواد رادیواکتیو در بریتانیا می گویند توصیه ای که به پدر و مادرها در توکیو شده، توصیه ای معقول بوده است.

دکتر جیم اسمیت، فیزیکدان محیط زیست در دانشگاه پورثموت بریتانیا، می گوید توصیه در مورد عدم استفاده از آب شیر، احتمالا شامل حال زنان باردار یا شیرده هم می شود.

اما دکتر اسمیت تاکید می کند که میزان مجاز برای مصرف ید-131 عمدا پائین در نظر گرفته شده تا سلامت مردم به خطر نیافتد.

سبزیجات آلوده

مقامات دولتی به مردمی که در فوکوشیما زندگی می کنند در مورد مصرف سبزیجات هم هشدارهائی داده اند. به این مردم گفته شده که از مصرف 11 نوع سبزیجات دارای برگ های سبز ، که در این ناحیه پرورانده می شود، خودداری کنند.

به تولید کنندگان محلی هم گفته شده که محصولات خود را برای فروش به بازار عرضه نکنند. به ساکنان بحش ایباراکی هم دستور داده شده که ارسال محموله های شیر و جعفری را بلافاصله قطع کنند.

یوکیو ادانو، یکی از مقامات بلند پایه کابینه ژاپن گفته است اگر این مواد غذایی به میزان کم مصرف شود خطری ندارد اما بهتر است که برای اطمینان، فعلا از مصرف اینگونه سبزیجات خودداری شود.

آقای ادانو در یک کنفرانس خبری گفت که وارد کنندگان محصولات ژاپنی باید در این مورد "با روشی منطقی" اقدام کنند.</TEXT>
</DOC>
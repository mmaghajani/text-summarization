<?xml version="1.0" encoding="utf-8" ?>
<DOC>
<DOCNO>457</DOCNO>
<DATE-TIME>1390/04/19</DATE-TIME>
<CATEGORY>اجتماعی</CATEGORY>
<TITLE>آلودگی گوشت صادراتی منطقه فوکوشیمای ژاپن به مواد رادیواکتیو</TITLE>
<SUMMARY></SUMMARY>
<NARRATIVE></NARRATIVE>
<TEXT>
سلامت > عمومی  -  همشهری آنلاین:
مقامات ژاپنی شنبه 9 ژوئیه اعلام کردند مشخص شده است در گوشت گاو تولید شده در ایالت فوکوشیما، محل نیروگاه هسته‌ای آسیب‌دیده به دنبال زلزله و سونامی اخیر، میزان سزیم رادیواکتیو شش برابر حد مجاز است.

به گزارش خبرگزاری فرانسه دولت محلی توکیو اعلام کرد این گوشت از 11 گاو فرستاده شده بوسیله کشاورزی در شهر مینامیوسوما در ایالت فوکوشیما به توکیو  پایتخت ژاپن به دست آمده بود.

این 11 گاو دارای مقادیر بالای سزیم رادیواکتیو در حد  1530 تا 3200 بکرل در کیلوگرم بودند، در حالیکه مقدار مجاز 500 بکرل است.

به گفته مقامات توکیو این برای اولین بار است که مقادیر بیش از حد مجاز سزیم رادیواکتیو در گوشت یافت شده است.

یک بیانیه جداگانه دولت توکیو می‌گوید: "همه گوشت به دست آمده از این گاوها در آزمایشگاه نگهداری می‌شوند و به بازار وارد نشده‌اند."

اما یک مقام توکیو گفت پنج گاو از همین کشاورز در مینامیسوما پیش از این در 30 مه و 30 ژوئن در بازارتوکیو فروخته شده است، و دولت محلی در تلاش است آنها را ردیابی کند.

به گفته یک مقام دولت فوکوشیما، این دولت به دنبال نتایج این بازرسی به فوریت از مقامات شهر مینامیسوما خواسته است تا از صادر کردن گاو و گوشت خودداری کنند.

به گفته یک خبرگزاری محلی مقامات ایالت فوکوشیما می گویند  میزان پرتوهای رادیواکتیو را در بخش بیرونی پوست همه دام‌های صادرشده از محل‌های نزدیک به نیروگاه‌های هسته‌ای آسیب‌دیده را اندازه‌گیری می‌کنند و این 11 گاو در این بازرسی خارجی مشکلی را نشان نداده بودند.

شهر مینامیسوما در نزدیکی نیروگاه هسته‌ای داییچی فوکوشیما قرار دارد که پس از مختل شدن سیستم سردکننده آن به دنبال زلزله و سونامی 11 مارس، مواد رادیواکتیو از آن نشت کردند.</TEXT>
</DOC>
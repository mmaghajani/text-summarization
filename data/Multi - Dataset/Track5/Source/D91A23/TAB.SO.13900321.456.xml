<?xml version="1.0" encoding="utf-8" ?>
<DOC>
<DOCNO>456</DOCNO>
<DATE-TIME>1390/03/21</DATE-TIME>
<CATEGORY>اجتماعی</CATEGORY>
<TITLE>اثبات آلودگی هسته ای چای سبز ژاپن </TITLE>
<SUMMARY>مقامات ژاپنی اعلام کردند که در بزرگترین مزارع زیر کشت چای سبز در منطقه "واراشینا" (شیزوکا) آلودگیهای هسته ای بر روی محصولات مشاهده شده است.</SUMMARY>
<NARRATIVE></NARRATIVE>
<TEXT>
مقامات ژاپن به آلودگی بزرگترین منطقه زراعت چای سبز در این کشور که در فاصله 370 کیلومتری نیروگاه فوکوشیما قرار دارد، اذعان کردند.

به گزارش خبرگزاری مهر به نقل از خبرگزاری آلمان، مقامات ژاپنی اعلام کردند که در بزرگترین مزارع زیر کشت چای سبز در منطقه "واراشینا" (شیزوکا) آلودگیهای هسته ای بر روی محصولات مشاهده شده است.

بنابر این گزارش، منطقه واراشینا دارای بزرگترین مزارع چای سبز در ژاپن است که در فاصله 370 کیلومتری نیروگاه هسته ای فوکوشیما قرار دارد. مقامات ژاپنی امروز اعلام کردند: برگهای خشک شده چای در این منطقه آلوده به عنصر "سزیم" است که از مواد هسته ای تابشی (تشعش دار) به شمار می رود.

بر این اساس، آلودگی مشاهده شده روی این برگهای چای سبز 500 واحد بیشتر از میانگین طبیعی بوده که مسئله ای بسیار خطرناک ارزیابی می شود.

خاطرنشان می شود از 83 هزار تن تولیدات چای ژاپن در سال 2010، به میزان 40 درصد آن در منطقه شیزوکا تولید شده بود. مقامات ژاپنی پیش از این محصول چای تولید شده از مزارع مناطق "ایبارکی"، "شیبا" ، "کاناگاوا" و "توچی چی" را به علت آلودگی به ماده سزیم توقیف کرده بودند.

این آلودگیهای هسته ای در پی زلزله شدید 9 ریشتری ژاپن رخ داد که طی آن آلودگی هسته ای از نیروگاههای این کشور به ویژه فوکوشیما دایچی متصاعد شد.

این در حالی است که ایران و برخی دیگر از کشورهای خاورمیانه از جمله واردکنندگان چای سبز ژاپن به شمار می روند و گفته می شود تاکنون تصمیمی در این مسئله اتخاذ نشده است.

چندی پیش "علی محرر" سرپرست سازمان چای ایران در گفتگو با مهر با بیان اینکه چای ایرانی ارگانیک و بدون هر گونه آلودگی است، گفت : متاسفانه به تازگی چای تولیدی کشور ژاپن که آلوده به مواد رادیو اکتیو است، در رسانه ملی تبلیغ شده، این در حالی است که دیگر کشورهای جهان واردات محصولات کشاورزی از ژاپن را ممنوع اعلام کرده‌اند. </TEXT>
</DOC>
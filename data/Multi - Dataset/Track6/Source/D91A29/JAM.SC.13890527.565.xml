<?xml version="1.0" encoding="utf-8" ?>
<DOC>
<DOCNO>565</DOCNO>
<DATE-TIME>1389/05/27</DATE-TIME>
<CATEGORY>علمی</CATEGORY>
<TITLE>پنير هوش را كم نمي‌كند</TITLE>
<SUMMARY>جام جم آنلاين: برخي تصور مي‌كنند خوردن پنير سبب كاهش هوش و به قولي خنگ شدن‌شان مي‌شود، در حالي كه متخصصان تغذيه اين موضوع را رد كرده و تاكيد مي‌كنند كه اين يك باور اشتباه است. </SUMMARY>
<NARRATIVE></NARRATIVE>
<TEXT>
پنير يك ماده غذايي بسيار غني از پروتئين و كلسيم است و به همين دليل ماده غذايي با ارزشي محسوب مي‌شود. در عين حال يك ماده خيلي خوب براي تامين لبنيات مورد نياز بدن است.

دكتر نسرين اميدوار ، متخصص تغذيه در گفتگو با «جام‌جم»مي‌گويد: پنير در رژيم غذايي بسيار با ارزش است و بايد خيلي بيشتر مورد استفاده قرار گيرد.

وي با رد تاثير مصرف پنير در كم شدن هوش افراد مي‌افزايد: يكي از بهترين جاهايي كه مي‌توان از اين ماده پرارزش استفاده كرد، صبحانه است.

پنير، هم غذايي سهل‌الهضم است و هم معمولا به علت اين كه پرچربي نيست مصرف آن با نان، تركيب بسيار با ارزشي خواهد بود. پروتئين موجود در پنير فراوان و از كيفيت خوبي برخوردار بوده و تقريبا داراي تمامي اسيد آمينه‌هاي ضروري مورد نياز بدن است.

به گفته اين متخصص تغذيه، اگر بتوان در وعده صبحانه در كنار پنير، سبزيجاتي مانند خيار و گوجه يا مانند برخي از مردم نقاط كشور مغز گردو و يا بادام مصرف كرد، تركيب كاملي خواهد بود.

دكتر اميدوار معتقد است كه اصلا ضرورتي ندارد پنير با گردو مصرف شود، چرا كه گردو يا بادام تنها يك كامل كننده خوب هستند و چنانچه پنير به طور خالص مصرف شود هيچ لطمه‌اي به بدن نمي‌زند.

وي مي‌گويد: مهم اين است كه تعادل بين كلسيم و فسفر در برنامه غذايي حفظ شود. چرا كه اگر از منابعي كه از كلسيم غني بوده مانند پنير استفاده شود و از مواد داراي فسفر، آهن و ساير املاح مهم استفاده نكنيم تعادل بدن به هم مي‌خورد.

دكتر اميدوار تاكيد مي‌كند:‌تاكنون شواهد علمي مبني بر اين موضوع كه اگر پنير زياد مصرف شود هوش انسان آسيب مي‌بيند مشاهده نشده است.

اگر اين تعبير درست بود، فرانسوي‌ها و ايتاليايي‌ها كه بيش از 100 نوع پنير دارند، بايد داراي ضريب هوشي پاييني مي‌‌بودند، ولي اين‌طور نيست چون واقعيت آن است كه خوردن پنير در حد اعتدال مشكلي را براي افراد ايجاد نمي‌‌كند.

سرانه مصرف لبنيات در كشور پايين است

بر اساس آمارهاي موجود، سرانه شير در كشورمان حدود 80 كيلوگرم است كه 100 كيلوگرم پايين‌تر از مصرف جهاني است. بنابراين با توجه به توصيه متخصصان شير، ماست و پنير 3 جايگزين خوب يكديگرند و كشك هم مي‌تواند نقش اين جايگزيني را بازي كند.

اميدوار توضيح مي‌دهد: در كشور ما نه تنها سرانه مصرف شير بلكه سرانه مصرف لبنيات پايين است و يكي از منابع لبنيات ـ كه مي‌توان با مقدار زياد مصرف كرد ـ شير و ماست و پنير است كه توصيه مي‌شود در طول روز، 2 تا 3 واحد شير و لبنيات به خصوص شير و ماست و البته پنير مصرف شود.

وي با بيان اين نكته كه كمبود كلسيم يكي از مشكلات بهداشتي ايراني‌هاست، مي‌گويد: تاكيد مي‌شود كلسيم
ـ كه البته فقط در لبنيات وجود ندارد ولي مهم‌ترين آنها در لبنيات است ـ در برنامه روزانه 2 تا 3 واحد گنجانده شود. البته در كنار آن بايد ساير منابع كلسيم و همراه آن ويتامينD كافي مصرف شود.

مصرف كافي كلسيم براي كنترل وزن

براي افرادي كه به اندازه كافي كلسيم و ويتامين D مصرف مي‌كنند به خصوص از طريق فرآورده‌هاي لبني كم‌چرب كاهش وزن در آنها بهتر رخ مي‌دهد . رئيس سابق انجمن تغذيه هم اعتقاد دارد كه مصرف كافي كلسيم و ويتامين D در كنترل وزن موثر است و منبع مهم كلسيم گروه لبنيات مانند پنير است.

دكتر اميدوار مي‌افزايد: اگر در ايران مانند خيلي از كشورها اين قانون وجود داشت كه لبنيات به خصوص شير با ويتامين D غني مي‌شد، در حال حاضر اين منبع غني ويتامين D در وعده‌هاي غذايي موجود بود.

امير بامه
جام‌جم

</TEXT>
</DOC>
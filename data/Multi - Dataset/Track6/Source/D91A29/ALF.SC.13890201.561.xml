<?xml version="1.0" encoding="utf-8" ?>
<DOC>
<DOCNO>561</DOCNO>
<DATE-TIME>1389/02/01</DATE-TIME>
<CATEGORY>علمی</CATEGORY>
<TITLE>بازی‌های فکری شما را باهوش‌تر نمی‌کنند</TITLE>
<SUMMARY></SUMMARY>
<NARRATIVE></NARRATIVE>
<TEXT>
میلیون ها نفر هر روز بازی های فکری می کنند تا باهوش تر بشوند ، اما تحقیقات جدید نشان می دهد این بازی ها هیچ تاثیری روی هوش شما ندارد.

به گزارش خبرآنلاین دانشمندان با انجام تحقیقاتی که جمعیت زیادی را هم شامل می شد ، اثرات این بازی ها را بررسی کردند و متوجه شدند آنها هیچ تاثیری روی بهبود عملکرد حافظه و دیگر مهارت های ذهنی ندارند.
اگرچه داوطلبین با گذشت زمان امتیاز بیشتری به دست می آورند ، اما این به دلیل افزایش هوش آنها نیست بلکه آنها با بازی کردن بیشتر مهارت خود را افزایش می دهند تا هوش خود را.
برای بررسی این موضوع بیش از 11 هزار نفر در کشور انگلستان به مدت 6 هفته در طی یک تحقیق که در سطح ملی انجام شده بود ، این بازی ها را انجام دادند.
با انجام این تحقیقات دانشمندان متوجه شدند این افراد هیچ پیشرفتی در زمینه هوشی نسبت به افرادی که در این مدت فقط از اینترنت استفاده کردند نداشتند.
دکتر آدریان اون از مرکز تحقیقاتی علوم مغزی در کمبریج دراین باره گفت : تحقیقات ما نشان میدهد این بازی ها هیچ تاثیری روی مغز انسان ها ندارد.بیشتر داوطلبین 25 دوره بازی را در طول 6 هفته کامل کردند ، اما بهره هوشی و دیگر توانایی های مغزی آن ها در همان وضعیت قبل از انجام تحقیقات باقی ماند.
با این حال پزشکان معتقدند شاید این بازی ها بتوانند در حفظ مهارت های ذهنی و جلوگیری از کاهش آنها که همراه با افزایش سن اتفاق می افتد موثر باشند ، اگرچه که در قوی تر کردن حافظه ، تمرکز ، مهارت های تصمیم گیری و قابلیت حل مشکل هیچ تاثیری ندارد.
بازی های بهبود عملکرد مغز ، یک صنعت چند میلیون دلاری است .برای مثال تا کنون بیش از 100 میلیون بازی فکری نینتندو در سراسر جهان فروخته شده است.
میلیون ها نفر نیز سعی می کنند با کمک جدول و یا پازل ها ذهن خود را فعال نگاه دارند.
اما دانشمندان معتقدند هنوز شواهد کافی برای اثبات موثر بودن این بازی ها در بالاتر بردن عملکرد مغزی به دست نیامده است.
کلیو بالارد از جامعه آلزایمر در این باره گفت : شاید این تحقیقات نظر ما را در مورد پر کردن اوقات فراغت خود و گذراندن وقت با این بازی ها عوض کند.برای مثال شاید قدم زدن فواید بیشتری برای ما به جای گذراندن وقت با این بازی ها داشته باشد. </TEXT>
</DOC>
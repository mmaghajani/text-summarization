<?xml version="1.0" encoding="utf-8" ?>
<DOC>
<DOCNO>556</DOCNO>
<DATE-TIME>1391/04/02</DATE-TIME>
<CATEGORY>علمی</CATEGORY>
<TITLE>زیاده روی در مصرف نمک به رگها آسیب می‌رساند</TITLE>
<SUMMARY>خبرگزاری فارس: تحقیقات جدید نشان داد که زیاده روی افراد در مصرف نمک به رگهای خونی آنها زیان وارد می‌کند.</SUMMARY>
<NARRATIVE></NARRATIVE>
<TEXT>
به گزارش خبرنگار اجتماعی فارس به نقل از خبرگزاری یونایتدپرس، تحقیقات جدید حاکی است: پیروی از رژیم غذایی سرشار از نمک چه بسا به رگهای خونی آسیب می‌رساند و خطر افزایش فشار خون را که از فاکتورهای خطرساز ابتلا به بیماریهای قلبی است، افزایش می‌دهد.

پژوهشگر جان فورمن از مدرسه پزشکی هاروارد در بوستن و همکارانش مصرف نمک در 5556 مرد و زن هولندی را زیر نظر گرفته و از ادرار آنها برای اندازه‌گیری سطح نمک چند بار در روز نمونه برداری کردند.

پژوهشگران ارتباط بین مصرف سدیم و سطح اسید اوریک در ادرار را تجزیه و تحلیل کردند که هر دوی آنها به میزان آسیب رگهای خونی در افرادی که داروهای کاهش فشار مصرف نمی کنند، اشاره دارد.

بر پایه این گزارش، 878 مورد افزایش فشار خون در شرکت کنندگان در طول ۴تا ۶ سال تحقیقات به ثبت رسید.

این تحقیقات نشان داد: افرادی که بیشترین مقدار سدیم یعنی نزدیک به 6200 میلی گرم در دسی لیتر مصرف می کنند؛ به میزان 21 درصد بیشتر در معرض افزایش فشار خون هستند.

نمک یکی از منابع اصلی سدیم است و تخمین زده می‌شود که هر فرد، روزانه نزدیک به 3500 میلی گرم سدیم مصرف می کند.

البته گفته می‌شود اگر شما در معرض بیماری های قبلی و فشار خون هستید، بهتر است این میزان را به 1500 تا 2300 میلی گرم در روز کاهش دهید.

مصرف نمک زیاد، شرایط آسم را تشدید می کند و بررسی ها همچنین نشان داده که مصرف زیاد نمک در شرایط غیرطبیعی، اثرات مضری بر کلیه ها دارد.

مصرف نمک زیاد، باعث افزایش احتباس مایعات در بدن می‌شود. کاهش مصرف نمک در این شرایط، حدود 2 لیتر از مایعات بدن (یا 2 کیلوگرم از وزن بدن) را کاهش می دهد. بسیاری از زنان که دچار ورم قوزک پا، ادم و تنگ شدن انگشتر در دستشان هستند، با کاهش مصرف نمک در غذای خود، ورم و ادم آنها بسیار کاهش می‌یابد.

انتهای پیام/</TEXT>
</DOC>
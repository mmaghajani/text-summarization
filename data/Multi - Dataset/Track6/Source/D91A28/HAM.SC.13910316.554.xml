<?xml version="1.0" encoding="utf-8" ?>
<DOC>
<DOCNO>554</DOCNO>
<DATE-TIME>1391/03/16</DATE-TIME>
<CATEGORY>علمی</CATEGORY>
<TITLE>چند مطلب جالب درباره نمک </TITLE>
<SUMMARY></SUMMARY>
<NARRATIVE></NARRATIVE>
<TEXT>
تغذیه > موادغذائی- همشهری آنلاین:
برای دانستن بیشتر در خصوص نمک و سلامتی خود، این مطلب را از دست ندهید.

این روزها نمک در همه غذاهای ما دیده می‌شود. غذاهای آماده، فست فود‌ها و تنقلاتی که مصرف می‌کنیم، همه حاوی مقادیر زیادی نمک در خود هستند؛ و نمک، یکی از منابع اصلی سدیم. تخمین زده می‌شود که هر فرد، روزانه نزدیک به 3500 میلی‌گرم سدیم مصرف می‌کند. البته گفته می‌شود اگر شما در معرض بیماری‌های قبلی و فشار خون هستید، بهتر است این میزان را به 1500 تا 2300 میلی‌گرم در روز کاهش دهید. اما برای این کار، قدم نخست، افزایش آگاهی‌ها و فراموش کردن برخی تصورات غلط در خصوص نمک است.

بدن به نمک کمتری نسبت به آنچه تصور می‌کنید نیازمند است

هر چند که مصرف نمک کافی برای دریافت سدیم در بدن، ساده به نظر می‌رسد، اما این یعنی چه میزان نمک؟ دکتر آلیسون مَسی، متخصص تغذیه در مرکز پزشکی ‘مرسی' در بالتیمور می‌گوید: یک قاشق چای‌خوری نمک حاوص 2300 میلی‌گرم سدیم است.

با توجه به این نکته، به توصیه دکتر آلیسون، افراد بالای 51 سال که به دیابت، فشار خون یا بیماری‌های کلیوی مزمن دچارند، بهتر است به منظور کم کردن خطرات ناشی از مصرف نمک اضافه، میزان مصرف روزانه خود را به نصف قاشق چایخوری و حتی کمتر از آن، کاهش دهند.

نمک همه جا در کمین است

میزان سدیم مصرفی در طول روز، بیش از چیزی است که تصور می‌کنید. دکتر آلیسون در این باره می‌گوید: با بررسی مواد غذایی مصرفی بیماران مختلف، متوجه وجود منابع آشکار سدیم در آنها شدیم. مواد غذایی منجمد، غذاهای میان وعده، گوشت، سوپ کنسرو شده و پنیر، تنها برخی از این غذاها هستند که در خود سدیم اضافه دارند.

برای مثال در نصف فنجان سس ماکارونی، نزدیک به 900 میلی‌گرم سدیم وجود دارد. همچنین برخی چاشنی‌ها مانند سس گوجه‌فرنگی، حاوی 190 میلی‌گرم سدیم در هر قاشق غذاخوری هستند. پس اگر در طول روز چنین موادی را به میزان زیاد مصرف می‌کنید، بهتر است حداقل در مصرف نمک خالص، وسواس بیشتری به خرج دهید.

نمک یکی از عوامل اصلی مشکلات قلبی است

اغلب مردم از تاثیر سدیم بر افزایش میزان فشار خون، آگاهند. اما یک رژیم غذایی با میزان زیاد نمک در غذاها، می‌تواند منجر به تشدید مشکل و خطرات بعدی شود.

به گفته دکتر رانیا باتاینه، کارشناس تغذیه، یک رژیم پر از سدیم، می‌تواند منجر به از دست دادن بیشتر آب توسط کلیه‌ها شود و این مساله افزایش پمپاژ خون را توسط قلب منجر شده و بدین ترتیب فشاری که به قلب می‌آید لحظه به لحظه بیشتر می‌شود. چنانچه خود شما یا برخی از افراد خانواده‌اتان سابقه مشکلات قلبی داشته‌اند، بهتر است در مصرف نمک محتاط‌تر عمل کنید.

نمک می‌تواند به سیستم عصبی آسیب برساند

مقدار کافی سدیم برای سلامت سیستم عصبی ضروری است. دکتر رانیا نقش سدیم را در عملکرد صحیح سیستم عصبی حیاتی می‌داند. ارسال اطلاعات از مغز به سایر اندام‌ها وابسته به سدیم است و میزان متعادل سدیم و پتاسیم در بدن، ضروری است. اما سدیم اضافی می‌تواند منجر به اختلال در عملکرد سیستم عصبی شود. وجود سدیم بیش از حد در بدن، می‌تواند برای سیستم اعصاب، خطرات جدی به همراه داشته باشد.

نتایج مطالعات انجام شده بر روی دوازده هزار فرد بزرگسال نشان داده است که میزان متعادل سدیم و پتاسیم در بدن می‌تواند خطر ابتلا به برخی بیماری‌ها را کاهش دهد و کاهش مصرف برخی مواد غنی از سدیم، کاهش میزان نمک مصرفی و همچنین مصرف سبزی‌جات تازه می‌تواند میزان سدیم را در بدن به حد تعادل برساند.

نمک دریایی، جایگزینی سالم نیست

شاید اکثریت افراد تصور کنند که نمک دریایی ‘بخاطر سدیم کمتر' برای سلامتی مفیدتر است. اما به گفته دکتر بایتانه، واقعیت این است که ترکیب شیمیایی نمک طعام و نمک دریایی یکسان است. هر دو نمک حاوی مقدار مشخصی سدیم هستند و در هر قاشق چای‌خوری از هر کدام، مقدار مساوی از سدیم (2300 میلی‌گرم) یافت می‌شود.

اما تفاوت اصلی در نحوه تولید این دو نوع نمک است. دکتر بایتانه توضیح می‌دهد که نمک دریایی از آب‌های شور دریا استخراج می‌شود. آب را تبخیر کرده و نمک را برداشت می‌کنند. این درحالی است که نمک طعام اغلب از استخراج و تصفیه منابع زیرزمینی نمک به دست می‌آید.

خود را به غذاهای کم نمک عادت دهید

اضافه کردن طعم دهنده‌های طبیعی که جایگزین‌های خوبی برای نمک هستند، راهی آسان برای کاهش مصرف نمک است. دکتر پاملا شنفلد، متخصص تغذیه می‌گوید بسیاری از گیاهان سالم مانند رُزماری، آویشن، فلفل سیاه و پونه کوهی دارای میزان فوق العاده‌ای آنتی‌اکسیدان و البته خواص مفید بسیار هستند که جایگزین‌هایی مناسب برای نمک به حساب می‌آیند.

به هنگام خرید نمک جانب احتیاط را رعایت کنید

دکتر هلی هرینگتون متخصص تغذیه از شیکاگو، در خصوص خرید و مصرف نمک‌هایی که تحت عنوان نمک سالم و دارای آنتی‌اکسیدان و ویتامین‌های اضافی، در مراکز فروش عرضه می‌شوند هشدار داده و توصیه می‌کند به جای مصرف نمک‌هایی که دارای این عناوین تبلیغاتی هستند، بهتر است با تغییر عادات غذایی و استفاده از چاشنی‌های جایگزین نمک، به طعم بهتر غذاها و البته سلامتی خود کمک کنید.

http://www.everydayhealth.com
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>548</DOCNO>
<DATE-TIME>1390/09/06</DATE-TIME>
<CATEGORY>علمی</CATEGORY>
<TITLE>پژوهشگران هشدار دادند
مصرف کم نمک لازم است</TITLE>
<SUMMARY>خبرگزاری فارس: پژوهشگران کانادایی درباره مصرف نکردن نمک به اندازه مناسب برای بدن هشدار دادند و گفتند که مصرف اندک و مناسب این ماده همچنان برای زندگی انسان ضروری است.</SUMMARY>
<NARRATIVE></NARRATIVE>
<TEXT>
به گزارش خبرنگار گروه اجتماعی فارس به نقل از شبکه تلویزیونی سی ان ان آمریکا، با وجود درخواست روز افزون محافل علمی برای خودداری از خوردن نمک و هشدار درباره وجود مقادیر زیاد نمک ها در فست فودها، اما به گفته دانشمندان، این ماده همچنان برای زندگی انسان ضروری است و آنها درباره خودداری از خوردن نمک و محروم کردن بدن از فواید آن هشدار می دهند.

"مارتین اودونیل،‌استاد یار دانشگاه مک مستر، شهر تورنتوی کانادا در تحقیقات خود گفت که خودداری بیماران قلبی از خوردن نمک ممکن است وضعیت آنها را بدتر کند.

وی گفت: من اطلاعات مربوط به بیش از 28 هزار نفر را که از بیماری قلبی رنج می برند یا در معرض خطر بالای ابتلا به آن هستند، بررسی کردم و به این نتیجه رسیدم که تعداد زیادی از آنها اساساً مقادیر اندکی نمک مصرف می کنند.

به گفته اودونیل، میزان متوسط نمک مورد استفاده افرادی که اطلاعات آنها را مورد بررسی قرار داده است، به 4.8 میلی گرم در روز می رسد.

بر پایه این گزارش، برای اودونیل روشن شد، خطر مرگ و میر ناشی از مشکلات قلبی در نزد کسانی که بیش از 7 میلی گرم در روز نمک مصرف می کنند، به میزان 9.7 درصد افزایش می یابد.

اما نکته غیرمنتظره این بود که بر اساس این آمارها، خطر مرگ و میر ناشی از مشکلات قلبی در نزد کسانی که بین 2 تا 3 میلی گرم در روز نمک مصرف می کنند، به میزان 8.6 درصد افزایش می یابد.

وی گفت: بدن انسان، برخلاف ارزیابی های قدیمی، به مقادیری نمک نیاز دارد و خطر کمبود این ماده در بدن چه بسا با خطر وجود بیش از اندازه آن برابری می کند.

بر پایه این گزارش، مراکز بهداشتی آمریکا توصیه می کنند که افراد بیش از 2.3 میلی گرم در روز نمک مصرف نکنند و از سالخوردگان، کودکان و بیماران می خواهند که مصرف روزانه آنها بیشتر از 1.5میلی گرم نمک نباشد در حالی که سازمان بهداشت جهانی بر ضرورت عدم افزایش مصرف نمک از 2 میلی گرم در روز تاکید می کند.
انتهای پیام/</TEXT>
</DOC>
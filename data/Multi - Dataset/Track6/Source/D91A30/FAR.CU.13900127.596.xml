<?xml version="1.0" encoding="utf-8" ?>
<DOC>
<DOCNO>596</DOCNO>
<DATE-TIME>1390/01/27</DATE-TIME>
<CATEGORY>فرهنگی</CATEGORY>
<TITLE>«نادر مرتضي‌پور» رهبر ثابت اركستر سمفونيك شد</TITLE>
<SUMMARY>خبرگزاري فارس: نادر مرتضي‌پور طي حكمي از سوي سرپرست دفتر موسيقي به عنوان رهبر ثابت اركستر سمفونيك تهران منصوب شد.</SUMMARY>
<NARRATIVE></NARRATIVE>
<TEXT>
به گزارش خبرگزاري فارس به نقل از روابط عمومي دفتر موسيقي ارشاد،‌ علي ترابي سرپرست دفتر موسيقي وزارت ارشاد در اين حكم چنين آورده است : جناب آقاي نادر مرتضي پور، نظر به تخصص، تجارب و پيشينه درخشان جنابعالي، به موجب اين حكم شما را به عنوان رهبر ثابت اركستر سمفونيك تهران منصوب مي‌نمايم. همچنين در ادامه تاكيد شده است: اميد است با بهره مندي از آراي اساتيد شوراي فني اركستر، نوازندگان برجسته و مجرب و نيز صاحبنظر موسيقي كلاسيك، درخشش اركستر سمفونيك تهران بيش از پيش شده و عملكرد جنابعالي در مقام رهبر، اركستر را از مرتبت و جايگاه شايسته برخوردار سازد. بر اساس اين گزارش، نادر مرتضي پور پيش از اين و از آبان ماه 1389 به عنوان رهبر ميهمان اركستر سمفونيك تهران با اين اركستر همكاري مي كرد. نادر مرتضي پور از 10 سالگي به كنسرواتوار موسيقي تهران (هنرستان عالي موسيقي) رفت. همزمان با آموختن دروس پايه موسيقي نوازندگي كنترباس را هم شروع كرد. پس از پايان دوره هنرستان و اخذ ديپلم موسيقي به عنوان نوازنده كنترباس در اركستر سمفونيك تهران مشغول به كار شد. او براي ادامه تحصيلات آكادميك موسيقي در سال 1349 به امريكا رفت و تحصيلات دانشگاهي را تا مقطع فوق ليسانس در دانشگاه ميسوري ـ كلمبيا ادامه داد؛ او پس از اتمام تحصيلات مدتي در امريكا به تدريس نوازندگي و رهبري اركستر پرداخت و سپس به ايران بازگشت و همكاري خود را با اركستر سمفونيك تهران به عنوان رهبر اركستر و مدير هنري آغاز كرد. مرتضي پوراز سال 1361 رهبر اركستر مجلسي و سمفونيك صدا و سيما را هم به عهده گرفت. از عمده فعاليت هاي مرتضي پور ساماندهي اركستر سمفونيك تهران پس از انقلاب بود كه با برنامه ريزي منسجم براي اركستر و تمرين قطعات مختلف كلاسيك و ايراني اجراي كنسرت هاي خياباني، اجراي كنسرت در تالار وحدت، شهرستان ها و جبهه ها براي رزمندگان، كنسرت هاي آموزشي و اجراي قطعات آهنگسازان ايراني همراه بوده است. انتهاي پيام/ا</TEXT>
</DOC>
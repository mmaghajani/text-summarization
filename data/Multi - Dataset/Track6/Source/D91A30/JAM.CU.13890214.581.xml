<?xml version="1.0" encoding="utf-8" ?>
<DOC>
<DOCNO>581</DOCNO>
<DATE-TIME>1389/02/14</DATE-TIME>
<CATEGORY>فرهنگی</CATEGORY>
<TITLE>صهبايي رفت ، روحاني با اركستر سمفونيك تمرين مي‌كند</TITLE>
<SUMMARY>جام جم آنلاين: در حالي كه اركستر سمفونيك تهران داراي شوراي فني است اما متاسفانه يك بار ديگر با جابه‌جايي مديريت‌ها ، رهبري و برنامه‌هاي اين گروه هنري هم دستخوش تغيير شد.</SUMMARY>
<NARRATIVE></NARRATIVE>
<TEXT>
با عزل منوچهر صهبايي از رهبري دائمي اركستر سمفونيك و در حالي كه دفتر موسيقي وزارت ارشاد هم رئيس ندارد و با سرپرست اداره مي‌شود، معلوم نيست برنامه‌هاي اين گروه بزرگ و مهم موسيقي كشور چگونه طراحي و اداره مي‌شود.

در همين ارتباط صهبايي با ابراز نگراني از آينده اركستر سمفونيك تهران به «جام‌جم» گفت: حتي اركسترهاي بزرگ دنيا هم كه قدمت بسيار و ريشه‌هاي عميقي دارند، بدون رهبر مسوول نمي‌توانند به كارشان ادامه دهند در حالي ‌كه اركستر سمفونيك تهران اركستري قوي نيست و پيش از آمدن من هم دائم با بي‌نظمي و بي‌برنامگي مواجه بود.

وي با تاكيد بر اين نكته كه اركستر سمفونيك بدون رهبر مسوول و مدير هنري از هم خواهد پاشيد، گفت: اين برنامه كه در تمام سال چند نفر به صورت پراكنده دعوت شوند و اركستر را همراهي كنند؛ قطعا به اركستر ضربه خواهد زد.

در همين حال، سرپرست دفتر موسيقي وزارت ارشاد از آغاز تمرين اركستر‌ سمفونيك تهران با رهبري شهداد روحاني در تالار رودكي خبر داد.

علي ترابي درباره‌ حضور شهداد روحاني در ايران به عنوان رهبر مهمان اركستر سمفونيك و كناره‌گيري صهبايي به ايسنا گفت: حضور رهبران مهمان از اركستر‌هاي مختلف در اركستر ‌سمفونيك تهران از پيشنهاد‌هاي آقاي صهبايي بود و ايشان خواسته بودند علاوه بر خودشان از رهبران ديگر نيز براي اركستر‌ سمفونيك تهران استفاده شود.

سرپرست دفتر موسيقي با بيان اين ‌كه قرار‌داد اركستر ‌سمفونيك تهران با منوچهر صهبايي به ‌صورت سالانه بوده است، ادامه داد: قرار‌داد ايشان 15 اسفندماه گذشته به پايان رسيده بود، بنابراين ايشان استعفا نداده‌اند و ما همچنان از او براي رهبري اركستر‌سمفونيك تهران دعوت خواهيم كرد چون براي ما حيف است كه او ديگر به اركستر‌ سمفونيك تهران نيايد.

ترابي همچنين با اشاره به حضور شهداد روحاني در ايران گفت: شهداد روحاني چندين كار پيشنهادي را به ما اعلام كرده و امروز كه اولين تمرين خود را با گروه آغاز كند و نوازندگان گروه را محك بزند، درباره‌ پيشنهادهايش صحبت خواهيم كرد و سرانجام برنامه اركستر‌سمفونيك تهران خرداد‌ماه مشخص خواهد شد.

به گفته او اركسترسمفونيك تهران با رهبري شهداد روحاني احتمالا روزهاي 5، 6 و 7 خرداد‌ماه در تالار وحدت برنامه اجرا مي‌كند.</TEXT>
</DOC>
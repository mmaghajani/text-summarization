<?xml version="1.0" encoding="utf-8" ?>
<DOC>
<DOCNO>593</DOCNO>
<DATE-TIME>1389/08/06</DATE-TIME>
<CATEGORY>فرهنگی</CATEGORY>
<TITLE>نگاه پورتراب به رهبری ارکستر سمفونیک </TITLE>
<SUMMARY></SUMMARY>
<NARRATIVE></NARRATIVE>
<TEXT>
موسیقی > کنسرت - ارکستر- همشهری آنلاین:
یک موسیقیدان و استاد دانشگاه با تاکید بر نیاز ارکستر سمفونیک به رهبری تحصیل کرده، خواستار ارتقا سطح کیفی آموزش موسیقی برای تربیت چنین هنرمندانی در آینده شد.

مصطفی کمال پورتراب  در گفت وگو با خبرنگاران از حضور رهبران قدرتمند و نامدار ایرانی در ارکستر سمفونیک ابراز خرسندی کرد و گفت: رهبران ارکستر خارجی حین سفر به ایران به مدتی زمان نیاز دارند تا با ویژگی نوازندگان آشنا شوند و سطح توانایی آنان را ارزیابی کنند.

وی تصریح کرد: رهبران ارکستر تحصیلکرده و قدرتمند ایرانی با سایر اعضای ارکستر، زبان مشترک دارند و سریع تر می توانند با آنها ارتباط برقرار کنند.

کمال پورتراب افزود: نمونه این اتفاق را در زمان حضور شهرداد روحانی در ارکستر سمفونیک شاهد بودیم که چگونه ارتباط بهتر روحی و کاری بین او و اعضای ارکستر بوجود آمد.

این مدرس دانشگاه با بیان اینکه هم اکنون وجود رهبر قدرتمند نیز به تنهایی مشکل ارکستر را حل نکرده و باعث پیشرفت آن نمی شود، افزود: این ارکستر از قابلیت ها و توانایی های بالقوه و بسیار بالایی برخوردار است و برای ظهور این توانایی ها باید برای بالا بردن سطح کیفی نوازندگان تلاش کرد.

وی خاطرنشان کرد: بهتر است برای نفر اول هر گروه، نوازنده‌های طراز اول از خارج بیاوریم تا مدتی در ارکستر حضور یابند و با برپایی کارگاه آموزشی، نوازندگان ارکستر کمبودهای خود را ترمیم کرده و به سطح بالایی از توانایی برسند.

نویسنده کتاب 'تئوری موسیقی تصریح کرد: با توجه به وجود هنرستان و دانشگاه‌های متعدد موسیقی و علاقه مندان بی شماری به این هنر، باید سطح کیفی آموزش به حدی ارتقا یابد تا تعداد زیادی رهبر ارکستر ایرانی متخصص و با تجربه در داخل کشور تربیت شود و مجبور نباشیم از رهبران ارکستر خارجی استفاده کنیم.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>594</DOCNO>
<DATE-TIME>1389/09/01</DATE-TIME>
<CATEGORY>فرهنگی</CATEGORY>
<TITLE>این بار، رهبر ایرلندی برای ارکستر سمفونیک تهران </TITLE>
<SUMMARY></SUMMARY>
<NARRATIVE></NARRATIVE>
<TEXT>
موسیقی > کنسرت - ارکستر- گروه ادب و هنر- ندا انتظامی:
حکایت رهبر ارکستر سمفونیک تهران گویا قرار نیست تازگی خودش را از دست بدهد و حالا رهبری از ایرلند برای ارکستر سمفونیک تهران چوب بلند می‌کند.

پس از تصمیم بر هدایت این ارکستر توسط رهبران میهمان از ابتدای سال‌جاری، این‌بار درک گلیسون ایرلندی بر سکوی رهبری ارکستر سمفونیک تهران خواهد ایستاد.پیش از اینکه انجمن موسیقی نام این رهبر را اعلام کند، این خبر ازسوی بنیاد رودکی اعلام شد و خبرگزاری فارس طی گزارشی اعلام کرد که بابک رضایی مدیرعامل انجمن موسیقی درج این نام را در این جدول اشتباه خوانده و اعلام کرده است: نباید به جدول برنامه‌های بنیاد استناد کرد؛ چرا که نام این شخص نیز به اشتباه چاپ شده است.

اما برخلاف خیلی تکذیب‌ها این خبر تایید شد؛ درک گلیسون همان نامی بود که در جدول بنیاد رودکی اعلام شده بود. از آنجا که بنیاد رودکی باید برنامه‌ریزی دقیقی به‌دلیل ساعت اجرای بین گروه‌های تئاتر و موسیقی اعلام کند در این جدول اعلام شده‌است که این برنامه‌ در تاریخ 12‌تا‌14‌آذر در تالار وحدت به روی صحنه می‌رود، هرچند انجمن موسیقی در خبری که به روزنامه‌ها ارسال کرده‌است، آورده است که ارکستر سمفونیک تهران پس از انتخاب گلیسون، تمرینات خود را با سمفونی شماره 6 چایکوفسکی آغاز کرده و به‌زودی تاریخ کنسرت ارکستر اعلام خواهد شد.

البته نباید از مشخص نبودن تاریخ برگزاری کنسرت به رهبری درک گلیسون گله کرد، چرا که ارکستر سمفونیک تهران قرار بود به رهبری نادر مرتضی‌پور - رهبر میهمان- در روزهای 20 و 21 آبان ماه در تالار وحدت به اجرای کنسرت بپردازد. مرتضی پور که تمرینات مرتبی را با ارکستر آغاز کرده بود، به قطر رفت تا به مناسبت هفته فرهنگی ایران در قطر به اجرای موسیقی در حضور مسئولان ایرانی و قطری بپردازد.

آنطور که انجمن موسیقی خبر داد این اجرا چنان موفقیت‌آمیز بود که نادر مرتضی پور، رهبر میهمان ارکستر سمفونیک تهران به درخواست وزیر فرهنگ قطر برای رهبری ارکستر فیلارمونیک قطر دعوت شد. آنطور که اعلام شد پس از بازگشت ارکستر سمفونیک تهران از قطر به‌دلیل عدم‌همکاری گمرگ برای تحویل سازها، اجرای این کنسرت لغو شد.

اما سهم مخاطبان ایرانی از این اجرا تنها منحصر شد به همایش روز جهانی فلسفه که ارکستر برنامه‌های خود را تنها برای اندیشمندان و میهمانان آن همایش اجرا کرد. ظاهرا این روند هم خیلی طبیعی است چرا که نازنین آفاخانی-یکی از رهبران میهمان ارکستر سمفونیک- هم فقط در اجرایی خصوصی این گروه را رهبری کرد.

و البته این سؤال به‌جای خود باقی ماند که اگر قرار است این اجراها خصوصی شود چرا از ابتدا رسانه‌ای می‌شود؟ اما رهبر میهمان جدید ارکستر سمفونیک برخلاف ماتیاس کروگر که از همان ابتدا به نامشخص‌بودن رزومه‌اش انتقاد شد، با یک روزمه پروپیمان به رسانه‌ها معرفی شده است تا دیگر جای اعتراض و سؤالی باقی نماند.

درک گلیسون در دوبلین پایتخت ایرلند متولد شده و از دوران کودکی به فراگیری پیانو و سازهای زهی پرداخته است. او پس از طی تحصیلات عالی، موسیقی را در زمینه‌های آهنگسازی و رهبری ارکستر در کنسرواتوارهای دوبلین، لندن و وین ادامه داده است.
وی همچنین در دانشگاه‌های کالیفرنیا و لوس­‌آنجلس در رشته موسیقی فیلم تحصیل کرده است. گلیسون از 15 سالگی به‌عنوان نوازنده منتخب کشورش وارد ارکستر جوانان اروپا شد.

این ارکستر در فستیوال­‌های معتبری مانند سالز بورگ و فستیوال ادینبورگ که در آن زمان زیرنظر بزرگانی همچون هربرت فون کارایان و لئونارد برنستاین اداره می­‌شد، روی صحنه می­‌رفت. گلیسون در سال 1984 برنده جایزه رهبری ارکستر در لندن شد و از آن پس با ارکسترهای متعددی ازقبیل ارکستر سمفونیک لندن و ارکستر سمفونیک BBC به اجرای برنامه پرداخت.

بنابر تجربیات وی در آهنگسازی، درک گلیسون در سرتاسر اروپا و آمریکا آثار متعددی از آهنگسازان معاصر را اجرا و ضبط کرده است که از مهم‌ترین این اجراها می­‌توان به رهبری ارکسترDa Camera Fiorentina کشور ایتالیا، ارکستر دولتی چک، ارکستر RTL لوکزامبورگ، ارکستر سمفونیک هلند، ارکستر Szombathely مجارستان، ارکستر رادیو دانمارک، ارکستر سمفونیک رادیو ملی بلغارستان، ارکستر فیلارمونیک بلغارستان، ارکستر سمفونیک لندن و ارکستر سمفونیک BBC اشاره کرد.

از ضبط­‌های وی، فانتزی رومئو و ژولیت از چایکوفسکی و زدراویستا اثر پروکفیف است که توسط کمپانی کارلتونو با کر و ارکستر سمفونیک لندن تهیه و اجرا شده است. از مهم‌ترین اجراهای وی در زمینه اپرا، می‌0­توان به لاتراویتا اثر وردی - دُن ژوان، عروسی فیگارو و فلوت سحرآمیز اثر موتسارت، کارمن اثر بیزه و اوژن اونگین اثر چایکوفسکی اشاره کرد.

آنطور که در خبرها آمده است او آخرین رهبر میهمان ارکستر سمفونیک تهران تا پیش از محرم و صفر است و البته باید به خاطر سپرد که از ابتدا تصمیم مسئولان بر این بوده‌است که امسال از دو رهبر میهمان خارجی دعوت به‌عمل آید تا سکان هدایت ارکستر سمفونیک تهران را در دست بگیرند. باید دید رهبر بعدی ارکستر که طبیعتا بایستی ایرانی هم باشد چه کسی خواهد بود.</TEXT>
</DOC>
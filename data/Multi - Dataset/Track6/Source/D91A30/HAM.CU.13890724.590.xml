<?xml version="1.0" encoding="utf-8" ?>
<DOC>
<DOCNO>590</DOCNO>
<DATE-TIME>1389/07/24</DATE-TIME>
<CATEGORY>فرهنگی</CATEGORY>
<TITLE>رونمایی از «کروگر» آلمانی، رهبر میهمان ارکستر سمفونیک تهران </TITLE>
<SUMMARY></SUMMARY>
<NARRATIVE></NARRATIVE>
<TEXT>
موسیقی > کنسرت - ارکستر- گروه ادب و هنر- ندا انتظامی:
6 ماه است که ارکستر سمفونیک تهران بدون حضور رهبر دائمی به فعالیت‌های خودش ادامه می‌دهد و در این میان این نگرانی وجود داشت که مبادا سرنوشتی همچون ارکستر ملی و تعطیلی‌اش در انتظار این ارکستر هم باشد.

از سوی دیگر، حواشی صحبت‌های منوچهر صهبایی در مورد کیفیت ارکستر، باعث شد که صبح دیروز نشست رسانه‌ای ارکستر سمفونیک با حواشی بسیار برگزار شود.بعد از اجرای قطعه‌ای از رپرتوار کنسرتی که از 28 تا 30 مهرماه در تالار وحدت برگزار می‌شود، ماتیاس کروگر رهبر میهمان ارکستر سمفونیک، بابک رضایی مدیرعامل انجمن موسیقی و 15نفر از اعضای ارکستر سمفونیک تهران به سؤالات خبرنگاران پاسخ دادند.

گرچه نکته مهم دراین نشست ماتیاس کروگر، رهبر جوان آلمانی بود که به عنوان یک رهبر خارجی برای هدایت ارکستر سمفونیک آمده‌است اما حضور 15 نوازنده و صحبت‌های مدیر انجمن موسیقی باعث شد که سمت و سوی این نشست به مسائل دیگر گرایش پیدا کند.

در ابتدای نشست، رضایی با اشاره به انتشار برخی اخبار متناقض در مطبوعات اعلام کرد که در این نشست با حضور 15‌نوازنده از اعضای ارکستر سمفونیک تهران قرار است شفاف‌سازی صورت بگیرد. او در ادامه گفت: باید امروز مشخص شود که آیا کسی قصد دارد با جاه‌طلبی شرایط ارکستر‌ سمفونیک را برهم بریزد یا نه؟

رهبری جوان، ارکستری با پتانسیل

با اعلام حضور ماتیاس کروگر به‌عنوان رهبر میهمان ارکستر سمفونیک نخستین نکته‌ای که مطرح شد عدم‌داشتن رزومه این رهبر 30ساله آلمانی بود، به‌طوری که در جست و جوهای اینترنتی هیچگونه اطلاعاتی از این فرد به دست نیامد. رضایی دلیل انتخاب این رهبر را داشتن رزومه مشخص و تکنیک و دانش او اعلام کرد. به گفته کروگر او از 6 سالگی موسیقی را با نوازندگی پیانو آغاز کرده و در دانشگاه در رشته آهنگسازی تحصیل کرده و ارکسترهای مختلفی را رهبری کرده‌است.

با این حال، در تمام جلسه او ساکت نشست و نظاره گر بحث‌های میان خبرنگاران و اعضای ارکستر بود؛ بحث‌هایی که بیشتر حول کیفیت کار ارکستر سمفونیک تهران می‌گذشت به‌طوری که ارسلان کامکار، مایستر اول ارکستر اعلام کرد: ارکستر سمفونیک تهران در حدی نیست که رهبران درجه یک دنیا آن را رهبری کنند. او وضعیت ارکستر سمفونیک تهران را رضایت‌بخش خواند و در ادامه گفت: ارکستر سمفونیک تهران بسیار جوان و دارای پتانسیل خوبی است و حتما آینده خوبی در پیش خواهد داشت.

سهیل دهبستی از پیشکسوتان ارکستر ‌سمفونیک هم بیان کرد: ما ارکستر درجه یک نیستیم که رهبر درجه یک داشته باشیم. او با اشاره به نوازندگان خوب ارکستر به رهبری کروگر اشاره کرد و گفت: او جوانی است که کارش را بلد است و باید این نوع قضاوت‌ها را به بعد از اجرای ارکستر‌ سمفونیک موکول کنیم.

2 هزار دلار، دستمزد رهبر ارکستر

مدیرعامل انجمن موسیقی به برنامه‌ریزی برای ارکستر سمفونیک تهران اشاره کرد و گفت که با هماهنگی معاونت هنری وزارت فرهنگ و ارشاد اسلامی قرار شده ارکستر امسال 2 برنامه با رهبر غیرایرانی داشته باشد. او در ادامه افزود: به‌دنبال سفر برخی هنرمندان برای خرید سازها به آلمان، کروگر در آن سفر به دوستان معرفی شد و بعد از بررسی در شورای ارکستر حضور ایشان به‌عنوان نخستین رهبر غیرایرانی مورد تأیید قرار گرفت.

یکی دیگر از موارد مطرح‌شده دستمزد این رهبر بود که رضایی رقم آن را 2 هزار دلار اعلام کرد. او افزود: حضور رهبران شناخته شده دنیا برای رهبری ارکستر ما نیازمند زمان کافی است، البته این جزء برنامه‌های ما خواهد بود چرا که ارکستر این پتانسیل را دارد که رهبران شاخص آن را رهبری کنند و قطعا رهبران بعدی چهره شناخته شده‌تری خواهند داشت.

دستمزد رهبران طراز اول دنیا رقمی است که شاید انجمن موسیقی ایران توانایی پرداخت آن را نداشته باشد و از سوی دیگر رهبران شناخته شده ارکسترهای جهان برنامه‌های فشرده‌ای دارند و قطعا نمی‌‌توانند با تصمیم کوتاه مدت مسئولان موسیقی کشور برای اداره ارکستر با رهبر میهمان، جایی برای ارکستر سمفونیک تهران در نظر بگیرند.

شاید وقت داشتن این رهبر جوان و دستمزد بسیار کم‌او یکی از مواردی بوده که باعث شده‌ که این گزینه، انتخاب مسئولان باشد. با این حال بابک رضایی و دیگر اعضای کنسرت از 5 جلسه تمرینی که با او داشته‌اند ابراز رضایت می‌کنند.

در ادامه ارسلان کامکار به حضور رهبران برجسته اشاره می‌کند؛ رهبرانی همچون علی رهبری، لوریس چکناواریان، ‌نازنین آقاخانی و شهداد روحانی. او با اعلام اینکه کمتر از 40 درصد رهبری، علم و مهارت رهبر است و بیشتر از 60 درصد رهبری، شخصیت، متانت و چگونگی رفتار درست با نوازنده است اعلام کرد: تمامی اعضای ارکستر خوب و با استعداد هستند و اگر رهبر خوب باشد می‌تواند از آنها کار بکشد. با این حال مدیر انجمن موسیقی در پاسخ به این پرسش که درجه رهبری ماتیاس کروگر چیست؟ گفت: ایشان رهبر خوبی هستند اما ما قطعا نمی‌توانیم درجه رهبری او را مشخص کنیم.

روزهای تلخ گذشته

اعضای 15 نفره ارکستر سمفونیک تهران با ذکر جزئیاتی از نحوه فعالیت رهبر سابق ارکستر سمفونیک تهران از دلزدگی و خستگی آن روزها گفتند که شور و هیجان را از آنان گرفته بود به‌طوری که یکی از نوازنده‌ها اعلام کرد بزرگ‌ترین اشتباه ارکستر دعوت از این رهبر بوده‌است. البته نباید فراموش کرد که جای این رهبر در دفاع از خودش خالی بود و خصوصا زمانی که سکان هدایت این ارکستر به‌مدت 2 ‌سال و نیم در دستان او بود هم از سوی مسئولان حمایت و تشویق شد و هم در بیست‌وپنجمین جشنواره بین‌المللی از او تقدیر شد. و سؤال اینجاست که با این همه انتقاد چرا زودتر از این فکری برای نجات ارکستر سمفونیک تهران از این بحران نشده‌است!

رهبر سرشناس آینده

سؤال دیگری که در این نشست بارها و بارها از سوی خبرنگاران مطرح شد اما مدیرعامل انجمن از جواب دادن به آن تا جایی که می‌توانست طفره رفت به اجرای نازنین آقاخانی نخستین رهبر ارکستر زن ایرانی اختصاص داشت. مدیرعامل انجمن موسیقی درنهایت اعلام کرد که از ابتدا قرار نبوده است که ایشان به‌عنوان رهبر به روی صحنه برود و برای اینکه در این مدت ارکستر بدون رهبر نباشد از او خواسته شد که هدایت گروه را به‌عهده داشته‌باشد و در نهایت هم این تمرینات به‌صورت خصوصی برای هنرمندان موسیقی اجرا شد.

البته در این میان خبرهایی از اجرای او به گوش رسید و این سؤال بی‌پاسخ ماند که چرا برای هدایت 12 روزه و یک اجرای خصوصی به این رهبر هزار دلار دستمزد داده شد. با این حال خاتمه بخش این نشست جنجالی، اعلام این خبر از سوی رضایی بود که رهبر بعدی ارکستر، هنرمند سرشناسی خواهد بود.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>600</DOCNO>
<DATE-TIME>1391/02/10</DATE-TIME>
<CATEGORY>فرهنگی</CATEGORY>
<TITLE>شهداد روحانی به ارکستر سمفونیک تهران برمی‌گردد </TITLE>
<SUMMARY></SUMMARY>
<NARRATIVE></NARRATIVE>
<TEXT>
موسیقی > کنسرت - ارکستر- گروه ادب و هنر:
برای چندمین بار متوالی شهداد روحانی رهبری ارکستر سمفونیک تهران را برعهده می‌‌گیرد.اگر سال گذشته ارکستر سمفونیک تهران با رهبری دائمی نادر مرتضی‌پور تنها در برنامه‌های مناسبتی به اجرای کنسرت پرداخت، به‌نظر می‌رسد که حضور شهداد روحانی تلاشی برای جذب مخاطب است.

حال این ارکستر 71 ساله در 13 اردیبهشت ماه به رهبری شهداد روحانی و با صدای حمید حامی در تالار وحدت به مناسبت هفته ملی خلیج‌فارس روی صحنه می‌رود.

رژه رهبران مختلف

این روزها ارکستر سمفونیک تهران حال خوشی ندارد. سال گذشته این ارکستر با حواشی بسیاری روبه‌رو بود. سال 87 منوچهر صهبایی عهده‌دار رهبری ارکستر سمفونیک تهران شد و پس از 2 سال و با پایان قرارداد او مسئولان تصمیم گرفتند که هدایت ارکستر توسط رهبر مهمان صورت بپذیرد. سال 89 افراد متعددی از روی سکوی رهبری ارکستر سمفونیک رژه رفتند و چوب‌های رهبری را به حرکت در‌آوردند تا برای چندمین بار مسئولان موسیقی به این نتیجه برسند که این ارکستر نیاز به رهبری دائم دارد و سرانجام نادر مرتضی‌پور را به‌عنوان رهبر دائم این ارکستر انتخاب کنند تا کلاف سردرگم ارکستر سمفونیک پیچیده‌تر از این نشود.

رفتار تأسف‌بار با نوازندگان

شهداد روحانی سال 89 به‌عنوان نخستین رهبر مهمان انتخاب شد. او که پیش از این سابقه رهبری ارکستر سمفونیک را داشت، همیشه از ارکستر سمفونیک و قابلیت‌های آن تمجید می‌کرد اما مردادماه سال گذشته برای نخستین‌بار از نزدیک مشکلات ارکستر سمفونیک را تجربه کرد. در‌‌آن اجرا نوازندگان در اعتراض به نداشتن دستمزد حاضر به اجرای کنسرت نشدند؛ آن هم زمانی که تنها چند دقیقه به اجرای برنامه در برج میلاد باقی مانده و مخاطب در سالن نشسته بود. اعتراض نوازندگان 45 دقیقه تاخیر در اجرا را به‌دنبال داشت. پادرمیانی ارسلان کامکار، سرگروه نوازندگان ارکستر سمفونیک، نوازندگان را راضی به اجرا کرد.

روحانی که این‌بار مشکلات را با تمام وجود می‌بیند با نوازندگان همدلی می‌کند: «در هیچ جای دنیا ندیده بودم که با نوازنده‌های طراز اول یک کشور اینچنین برخورد شود. این رفتار واقعا برای من هم تاسف‌آور است.»صحبت‌های شهداد روحانی حواشی زیادی را به‌دنبال داشت که آن عدم حضور مجدد این رهبر جهانی در ایران بود. همان زمان بابک رضایی، مدیر وقت انجمن موسیقی هم اعلام کرد که شهداد روحانی بدون دلخوری ایران را ترک کرده است. حتی میرزمانی هم به این شایعات پاسخ داد: «شایعه قهر روحانی را تکذیب می‌کنم چراکه اگر از سوی ایشان ناراحتی وجود می‌داشت، پیشنهاد تمدید اجرای ارکستر سمفونیک تهران را نمی‌پذیرفت؛ ضمن اینکه این هنرمند برجسته ایرانی سمفونی خلیج‌فارس را ساخته و قرار است به‌زودی توسط ارکستر سمفونیک تهران اجرا شود.» همچنین مدیرکل دفتر موسیقی وعده داد که حقوق معوقه نوازندگان تا عید فطر پرداخت شود. با وجود این وعده‌ها، مشکلات نوازندگان حل نشد و اعتراض آنان ادامه دار بود.

کنسرت‌های نیمه تمام

سال گذشته هر اجرای ارکستر سمفونیک با حاشیه‌ای روبه‌رو شد. تمرین ارکستر سمفونیک تهران برای اجرای سمفونی کارون به آهنگسازی مجید انتظامی در آبان ماه متوقف شد. صحبت‌های درگوشی این توقف به نارضایتی نوازندگان برمی‌گشت، اما مجید انتظامی همزمانی تمرین این سمفونی را با سمفونی خورشید بهانه کرد. اجرای این اثر در هیاهوی اعتراضات نوازندگان اجرای سمفونی کارون تا به امروز به فراموشی سپرده شده است، اما این ماجراها نشان از عدم ثبات در قرارداد نوازندگان و بدقولی‌های پشت سر هم مسئولان برای مسائل مالی داشت. شهریور ماه هم قرار بود این ارکستر با مجید انتظامی روی صحنه برود که این اجرا در سکوت لغو شد.

کمتر از یک ماه بعد نوازندگان ارکستر سمفونیک که ماه‌ها می‌شد حقوق خود را دریافت نکرده بودند سر تمرین‌ها حاضر نشدند. هرچند که با وعده و تهدید‌های مسئولان نوازندگان سر تمرین حاضر شدند اما دل به کار نسپردند و اجرای سمفونی خورشید که از مدت‌ها وعده آن داده شده بود آنچنان که باید و شاید در خور نام ارکستر سمفونیک تهران نبود. اجرای ضعیف این اثر باعث شد ارسلان کامکار به مهر بگوید: به‌دلیل عملی نشدن وعده مسئولان مبنی بر پرداخت حقوق نوازنده‌های ارکستر سمفونیک تهران، اعضای این ارکستر با نارضایتی در اجرای سمفونی خورشید حاضر شدند، از همین رو تمرکز کافی در کنسرت وجود نداشت.
در همین دوران بود که شایعات مبنی بر رفتن نوازندگان از ارکستر به گوش رسید. رفتن و اخراج خبرهایی بود که هر روز از ارکستر سمفونیک تهران به گوش می‌رسید؛ خبرهایی که هر روز از سوی مدیران تکذیب می‌شد و سیاه‌نمایی مطبوعاتی خوانده می‌شد.پس از آن دی ماه ارکستر سمفونیک تهران با رهبری نادر مرتضی‌پور در یادواره تجلی بصیرت و بعد از آن اسفندماه در بیست و هفتمین جشنواره موسیقی، سازهای خود را کوک کرد.

برای خلیج‌فارس

اگر مرداد سال گذشته شایعه رفتن شهداد روحانی برای همیشه از ایران به گوش رسید به‌نظر می‌رسد که اجرای سه روزه ارکستر سمفونیک تهران در تالار وحدت یا ردی بر این شایعه است یا نشان از راضی کردن روحانی برای اجرای مجدد در کشور مادری‌اش. حال در این اجرا قطعاتی با عنوان خلیج‌فارس به آهنگسازی شهداد روحانی، شاهین فرهت و امیر بکان به مناسبت بزرگداشت هفته ملی خلیج‌فارس اجرا می‌شود؛ این در حالی است که حمید حامی نیز در قطعه امیر بکان به‌عنوان خواننده و در کنار گروه کر حضور خواهد داشت.احتمال می‌رود که این کنسرت پس از اجرا در تهران به همین مناسبت و در قالب جشنواره خلیج‌فارس در بوشهر نیز روی صحنه برود. ارکستر سمفونیک تهران به رهبری شهداد روحانی شب‌های 13 تا 15 اردیبهشت از ساعت 21 در تالار وحدت اجرای برنامه خواهد داشت.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>514</DOCNO>
<DATE-TIME>1390/12/01</DATE-TIME>
<CATEGORY>علمی</CATEGORY>
<TITLE>نسخه چاپيارسال به دوستان
استادیار دانشگاه سمنان:
نانو تکنولوژی در صنعت غذاسازی کاربرد دارد</TITLE>
<SUMMARY>خبرگزاری فارس: استادیار دانشکده کویرشناسی دانشگاه سمنان گفت: نانو تکنولوژی در صنعت غذاسازی کاربرد دارد و می‌تواند طعم‌ها و رنگ‌های غذایی جدیدی ایجاد کند.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از رشت، حمید خیرالدین عصر امروز در جمع دانشجویان دانشگاه گیلان با اشاره به نقش نانو تکنولوژی در تولید ثروت، منافع جامعه و سرمایه اجتماعی اظهار داشت: نانوتکنولوژی مطالعه ذرات در مقیاس اتمی برای کنترل کردن آنهاست و در الکترونیک، زیست‌شناسی، ژنتیک، هوانوردی و حتی در مطالعات انرژی کاربرد زیادی دارد.

وی با بیان اینکه با ورود نانوتکنولوژی به عرصه زندگی بشر و استفاده از این فناوری در پیشرفت علوم زیستی و پزشکی، علم انباشتن و تولید ثروت نیز از این فناوری بی‌نصیب نمانده است، افزود: امیدواریم مشکلاتی که تاکنون در زمینه دندانپزشکی و کشاورزی و صنایع به ویژه درباره مواد مورد استفاده وجود داشته است، با استفاده از نانوتکنولوژی برطرف شوند.

استادیار دانشکده کویر شناسی دانشگاه سمنان، وجود موانعی مانند عدم استحکام مواد و طعم مناسب، مشکل نگهداری و یا استفاده از این مواد را از جمله مشکلات در صنعت غذاسازی عنوان کرد و گفت: وجود چنین مشکلاتی گویای نیاز به ورود محصولاتی ایده‌آل به عرصه علوم است.

وی به اهمیت نانوتکنولوژی اشاره کرد و بیان داشت: در قلمرو نانو تکنولوژی، اتم‌ها و ذرات رفتار غیرعادی دارند و از آنجا که طبیعت از همین ذرات تشکیل شده است، شناخت نحوه عمل آنها، به شناخت بهتر انسان از نحوه شکل‌گیری عالم کمک می‌کند.

خیرالدین تصریح کرد: دانشمندانی که در این قلمرو تحقیق می‌کنند با خالق هستی و نقشه شگفت‌انگیز او در خلقت عالم آشنایی پیدا می‌کنند و از آنجا که دانایی، قدرت و توانایی می‌آورد، کشف رازهای هستی، قدرت و توان دانشمندان را افزایش می‌دهد.

وی با اشاره به چگونگی کاربرد نانو مغناطیس‌ها بیان داشت: امروزه نانو مغناطیس‌ها مانند دیگر مغناطیس‌ها کاربرد وسیعی دارد.

به گفته وی برای توسعة صنعت نانو مغناطیس در کشور باید مشکلات توسعة فناوری نانو حل شود. برای برطرف کردن برخی از این مشکلات، باید تعریف مناسبی از جایگاه تحقیقات در دانشگاه‌ها ارائه شود.

این استاد دانشگاه با بیان اینکه نانو تکنولوژی در صنعت غذاسازی و انبوه‌سازی ثروت در کشور نقش دارد، تصریح کرد: یکی از مهم‌ترین بخش‌های صنعت کشورها صنعت غذایی است که ارتباط تنگاتنگی با امنیت غذایی افراد جامعه دارد.

وی افزایش جمعیت به همراه گسترش شهرنشینی و رشد سطح درآمد سرانه را نیازمند افزایش غذاهای فرایندی دانست و یادآور شد: به همین منظور استفاده از فناوری‌های نوین از جمله فناوری نانو در صنعت غذایی بسیار مورد توجه محافل علمی و صنعتی جهان قرار گرفته است.

خیرالدین برخی از حوزه‌های مختلف کاربردی فناوری نانو در صنابع غذایی را برشمرد و عنوان کرد: ایجاد غذاهایی با طعم‌های جدید، تولید غذاهای مولکولی، افزودنی‌های غذایی در مقیاس نانو و غذاهای دارای انتشار ویژه بدن انسان از جمله حوزه‌های مختلف کاربردی فناوری نانو در صنعت غذاسازی است.

وی خاطرنشان کرد: برای درمان بسیاری از بیماری‌ها مانند بیماری دیابت باید از رژیم غذایی خاصی استفاده کرد و از طرف دیگر به دلیل زندگی صنعتی امروزه، مسئله چاقی نیز به معضلی تبدیل شده که گریبان نوجوانان و حتی کودکان را نیز گرفته است و در این راستا با ورود فناوری نانو به صنایع غذایی بسیاری از این مشکلات برطرف می‌شود.

این مسئول با پیشنهاد چند راهکار در این راستا، اظهار داشت: با استفاده از این فناوری می‌توان غذاهایی تولید کرد که فرد را سیر کند اما روی وزن او تاثیری نداشته باشد و تهیه غذاهایی که حاوی موادی جایگزین چربی باشند به‌کارگیری نانو ذرات برای جلوگیری از جذب و ذخیره‌سازی چربی و کالری توسط بدن و حتی ایجاد طعم‌ها و رنگ‌های غذایی جدید نیز از جمله این راهکارهاست.

انتهای پیام/آ10</TEXT>
</DOC>
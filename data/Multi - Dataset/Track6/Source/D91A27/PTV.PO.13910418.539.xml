<?xml version="1.0" encoding="utf-8" ?>
<DOC>
<DOCNO>539</DOCNO>
<DATE-TIME>1391/04/18</DATE-TIME>
<CATEGORY>سیاسی</CATEGORY>
<TITLE>مرسی دستور داد پارلمان منحل شده این کشور کار خود را از سر بگیرد</TITLE>
<SUMMARY>محمد مرسي، رئيس جمهور تازه منتخب مصر دستور داده است، پارلمان منحل شده اين کشور کار خود را ازسر گيرد. </SUMMARY>
<NARRATIVE></NARRATIVE>
<TEXT>
خبرگزاري رسمي مصر (منا) گزارش داد، مرسي روز يک شنبه (۱۸ تير، ۸ جولاي) حکمي را صادر کرد که طي آن حکم ديوان عالي قانون اساسي مصر مبني بر اين که پارلمان اين کشور بر خلاف قانون اساسي است را رد کرد.

همچنين رئيس‌جمهور مصر پس از تصويب قانون اساسي جديد اين کشور، ظرف ۶۰ روز برگزاري انتخابات پارلماني جديد را خواستار شد.

ديوان عالي قانون اساسي مصر در ۱۴ ژوئن (۲۵ خرداد) دستور انحلال پارلمان را صادر و اعلام کرد يک سوم کرسي‌هاي پارلماني "غيرمشروع" هستند.

اين در حالي است که مرسي در ۳۰ ژوئن (۱۰ تير) در جريان سخنراني در مراسم تحليف خود در دانشگاه قاهره گفت، مصري‌ها انتخابات پارلماني آزاد و عادلانه‌اي خواهند داشت.

از زمان انحلال پارلمان مصر از سوي حاکمان نظامي اين کشور در اوايل ماه جاري ميلادي تاکنون اعتراضات ادامه دارد. اکثريت اين پارلمان در اختيار نمايندگان اخوان‌المسلمين (بزرگ‌ترين حزب سياسي مصر) قرار داشت.

حاکمان نظامي مصر در قانون اساسي جديد اين کشور افزون بر در اختيار گرفتن کنترل بودجه دولت، حق وتو را نيز به خود اختصاص دادند؛ اقداماتي که رئيس جمهوري جديد اين کشور را بر اساس اعلاميه اخير قانون اساسي، به فردي ناتوان بدل مي‌کند.

مرسي، نامزد انتخاباتي اخوان‌المسلمين در تاريخ ۲۴ ژوئن (۴ تير) در دور دوم انتخابات و رقابت با احمد شفيق، آخرين نخست وزير رژيم ديکتاتوري سرنگون شده مبارک به عنوان رئيس جمهور اين کشور معرفي شد.

مرسي در انتخابات رياست جمهوري مصر با کسب ۵۱.۷ درصد آراء، معادل ۱۳.۲ ميليون راي ماخوذه، پيروز انتخابات شد.

اين درحالي است که احمد شفيق آخرين نخست وزير رژيم ديکتاتوري سرنگون شده مبارک، ۱۲.۳ ميليون راي از آراء (۴۸.۳ درصد) را از آن خود کرد.


ز ص/ح ش</TEXT>
</DOC>
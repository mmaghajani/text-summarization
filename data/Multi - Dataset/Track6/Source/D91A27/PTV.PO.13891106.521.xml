<?xml version="1.0" encoding="utf-8" ?>
<DOC>
<DOCNO>521</DOCNO>
<DATE-TIME>1389/11/06</DATE-TIME>
<CATEGORY>سیاسی</CATEGORY>
<TITLE>سونامي سياسي در مصر</TITLE>
<SUMMARY>سونامي سياسي که اخيرا موج آن از تونس آغاز شد و الجزاير و يمن را درنورديد، آکنون به دروازه‌هاي قاهره رسيده و مي‌رود تا اهرام مصر را دچار فروپاشي کند. </SUMMARY>
<NARRATIVE></NARRATIVE>
<TEXT>
تظاهرات گسترده مردمي که همه طيف‌هاي سياسي مصر در آن شرکت دارند و شهرهاي شمالي و جنوبي اين کشور را فرا گرفته، در طول 50 سال گذشته بي‌سابقه بوده است.

احزاب چپ ميانه، اخوان‌المسلمين و ملي‌گراها که طيف گسترده‌اي از جامعه مصر را تشکيل مي‌دهند، در پشت تظاهرات مردمي مصر قرار دارند.

اگر چه شرکت‌کنندگان در تظاهرات در ابتدا مسائلي از قبيل گراني، بي‌کاري و فساد اداري را دست‌مايه تظاهرات خود قرار دادند اما، به تدريج اين تظاهرات رنگ سياسي به خود گرفت.

مصر در طول 6 دهه گذشته همواره شاهد فراز و فرودهاي سياسي زيادي بود اما در طول30 سال حکومت حسني مبارک، به دليل فضاي امنيتي حاکم بر جامعه، نوعي گسست ميان حاکميت و نخبگان بوجود آمد.

اين گسست جايگاه عربي و اسلامي مصر را در جهان عرب و جهان اسلام بشدت تنزل داد و مصر را در سطح منطقه بشدت دچار انزوا ساخت.

عملکرد داخلي رژيم حسني مبارک و دنباله‌روي اين رژيم از سياست‌هاي آمريکا و اسرائيل، آسيب‌پذيري آن را در عرصه‌هاي داخلي و منطقه‌اي بشدت افزايش داد.

در بعد داخلي، هيچ‌گونه تحول سياسي که در آن فرصتي براي مشارکت جمعي نخبگان مصري ايجاد کند صورت نگرفته و انتخابات پارلماني و رياست جمهوري زير نظر حزب حاکم ملي و بصورت کاملا کنترل شده انجام مي‌شد.

تکرار حضور چهره‌هاي فسيلي در پارلمان و دولت و ادامه رياست جمهوري حسني مبارک در طول 30 سال گذشته راه را بر بروزخلاقيت و قابليت‌هاي نسل جوان اين کشور بست.

بروز پديده عجيب و غيرقابل توجيه جمهوري سلطنتي که در جهان عرب رنگ بيشتري پيدا کرده، موجب شده است که مردم مصر نسبت به انتقال قدرت از حسني مبارک به فرزندش جمال مبارک نگران شوند.

مبارک قرار است در انتخابات رياست جمهوري سال جاري بار ديگر نامزد شود و در نظر دارد فرزند خود را به عنوان معاون اول رئيس جمهوري انتخاب کند.

طبق قانون اساسي مصر، در صورتي که رئيس جمهوري اين کشور در حين انجام وظيفه فوت کند، معاون وي بدون مراجعه به آراي عمومي به عنوان رئيس جمهوري قدرت را به دست مي‌گيرد.

از سوي ديگر، تغييراتي که در سال 2005 در قانون انتخابات رياست جمهوري مصر بوجود آمد، راه را براي برگزاري يک انتخابات آزاد بست.

در اين تغييرات، تاکيد شده که نامزد انتخابات رياست جمهوري بايد دو سوم راي نمايندگان پارلمان را کسب کند.

از آن‌جائي که بيشتر نمايندگان از حزب حاکم هستند، معمولا نامزدهاي خارج از حزب وابسته به حسني مبارک، امکان شرکت در انتخابات را پيدا نمي‌کنند.

در انتخابات پارلماني سال گذشته از مجموع 518 کرسي پارلماني، بيش از 450 نامزد از حزب ملي حاکم به رياست حسني مبارک به پارلمان راه يافتند.

لذا به نظر مي‌رسد که دو رقيب جدي حسني مبارک، يعني ايمن نور، رئيس حزب الغد "فردا" و محمد البرادعي، مدير کل سابق آژانس بين‌المللي انرژي هسته‌اي هيچ‌گونه شانسي براي نامزد شدن نخواهند داشت.

در بعد منطقه‌اي رژيم حسني مبارک در طول سال‌هاي اخير، هم‌سو با آمريکا و رژيم صهيونيستي، در محاصره شديد غزه نقش مهمي ايفا کرد.

محاصره غزه و پشتيباني حسني مبارک، رئيس جمهوري مصر از سياست‌هاي اسرائيل در فلسطين اشغالي، خشم ملت‌هاي مسلمان را برانگيخت.

وجود رگه‌هاي عقيدتي مشترک ميان اخوان‌المسلمين مصر و جنبش حماس در غزه موجب شده تا جنبش‌هاي اسلامي مصربراي زمينه‌سازي سرنگوني رژيم مبارک، دست به يک وحدت تاکتيکي بزنند.

دگرگوني اوضاع تونس و فرار زين‌العابدين بن‌علي، رئيس جمهوري مخلوع اين کشور، تاثير فراواني بر عرصه‌هاي داخلي مصر باقي گذاشت.

افزايش فساد اداري و بروکراسي، وجود مافياي اقتصادي و سياسي، سرکوب آزادي‌هاي فردي و اجتماعي، دستگيري و شکنجه گسترده جوانان مصري زمينه‌ها را براي يک قيام عمومي در مصر فراهم ساخت.

طي چند روز گذشته ده‌ها نفر ازمردم مصر، از اقشار مختلف عليه رژيم حسني مبارک دست به تظاهرات گسترده‌اي زدند و با ماموران امنيتي درگير شدند.

در اين درگيري ده‌ها نفر کشته و مجروح شدند که اين امر به افزايش موج خشم مردمي از رفتار خشونت‌آميز پليس مصر کمک کرد.

کشورهاي غربي، بويژه امريکا و هم‌چنين رژيم صهيونيستي، اين تحرکات مردمي را با نگراني دنبال مي‌کنند اما از هرگونه موضع‌گيري عليه رژيم حسني مبارک خود داري مي‌کنند.

علت اين امر اين است که آمريکا مايل نيست تا کوچکترين تغييري در ساختار قدرت مصر بوجود بيايد زيرا از به قدرت رسيدن اسلام گرايان در مصر نگران است.

از سوي ديگر از آن‌جائي که نيروهاي مسلح و سازمان‌هاي امنيتي مصر نقش مهمي در ساختار قدرت اين کشور بعهده دارند، لذا آمريکا همواره بر ضرورت سرکوب مردم توسط نيروهاي نظامي تاکيد دارد.

آمريکا با هرگونه تغييري در کشورهاي عربي اطراف فلسطين اشغالي که به نوعي به ظهور قدرت‌هاي ضد صهيونيستي کمک کند مخالف است.

لذا آمريکا اتحاديه اروپا و رژيم صهيونيستي با نگراني تحولات مصر را زير نظر دارند اما به نظر مي‌رسد که مهار سونامي سياسي مردم مصر به سادگي امکان پذير نخواهد بود.

در حال حاضر خاورميانه بر دهانه يک آتشفشان قرار دارد و در آينده تحولات غيرقابل پيش‌بيني در اين منطقه آشوب‌زده روي خواهد داد.

انتشار اسناد خيانت تيم مذاکره کننده فلسطين از سوي ويکيليکس و نيز تحرکات مردمي در يمن، الجزاير و مصر دورنماي شگفتي‌سازي را در منطقه حساس خاورميانه ترسيم کرده است.

اين دورنما از شکل‌گيري يک خاورميانه جديد که در آن آمريکا و رژيم اسرائيل و کشورهاي استعمارگر غربي جايگاهي نخواهند داشت، حکايت دارد.


م ف/ف ه/ح ش</TEXT>
</DOC>
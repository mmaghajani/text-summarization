<?xml version="1.0" encoding="utf-8" ?>
<DOC>
<DOCNO>540</DOCNO>
<DATE-TIME>1391/04/22</DATE-TIME>
<CATEGORY>سیاسی</CATEGORY>
<TITLE>مرسی حکم انحلال پارلمان مصر را پذیرفت </TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > آفریقا- همشهری آنلاین:
رئیس‌جمهوری مصر در پی اصرار دادگاه عالی قانون اساسی این کشور مبنی بر انحلال پارلمان، با اعلام اینکه به حکم دادگاه قضایی احترام می‌گذارد تاکید کرد به این حکم تن می‌دهد.

به گزارش ایسنا، به نقل از سایت شبکه الجزیره، محمد مرسی، ‌رئیس‌جمهوری مصر با صدور بیانیه‌ای اعلام کرد که به دستورات صادر شده از سوی دادگاه عالی قانون اساسی این کشور مبنی بر انحلال پارلمان پایبند است و به حکم این دادگاه که مجلس الشعب را منحل می‌داند، احترام می‌گذارد.

محمد مرسی در این بیانیه آورده است: اگر حکم دادگاه عالی قانون اساسی مصر این است که مجلس الشعب دیگر به انجام وظایف خود ادامه ندهد ما به این حکم احترام می‌گذاریم چرا که دولت مصر دولت قانون است که در آن به قانون اساسی و موسسات و نهادهای مختلف کشور احترام گذاشته می‌شود.

رئیس‌جمهوری مصر تاکید کرده است که با گروه‌های سیاسی، نهادهای مختلف و مقامات عالی قضایی این کشور برای برون رفت از وضعیت کنونی مصر به بهترین شکل مذاکره و رایزنی خواهد کرد.

در این بیانیه که پایگاه اینترنتی حزب آزادی و عدالت مصر وابسته به اخوان المسلمین و برنده انتخابات پارلمانی بر روی سایت خود منتشر کرده، آمده است: حکم ریاست جمهوری مصر مبنی بر توقف انحلال مجلس و بازگشت نمایندگان به کارهای خود در راستای قانون و هدف از آن احترام به دستگاه قضایی و قانون اساسی مصر و به نفع ملت و منافع عالی کشور بود.

از سوی دیگر، محمد فواد جادالله، مشاور حقوقی محمد مرسی در سخنانی اعلام کرد که رئیس‌جمهوری منافع عالی کشور را بالاتر از همه چیز می‌داند و به دستورات صادر شده از سوی دستگاه قضایی کشور احترام می‌گذارد.

در پی انحلال پارلمان توسط دادگاه قانون اساسی مصر رئیس‌جمهوری این کشور پس از رسیدن به قدرت اعلام کرد که پارلمان باید به فعالیت‌های خود ادامه دهد و بنا به دستور وی پارلمان نشستی را برگزار کرد که این امر اعتراض دادگاه عالی قانون اساسی را به دنبال داشت و به مرسی 32 ساعت مهلت داد تا حکم خود را پس بگیرد.</TEXT>
</DOC>
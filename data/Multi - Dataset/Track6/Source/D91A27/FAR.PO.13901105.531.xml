<?xml version="1.0" encoding="utf-8" ?>
<DOC>
<DOCNO>531</DOCNO>
<DATE-TIME>1390/11/05</DATE-TIME>
<CATEGORY>سیاسی</CATEGORY>
<TITLE>فارس گزارش می‌دهد
گاهشمار انقلاب تاریخی مصر؛ پایان سه دهه حاکمیت مبارک</TITLE>
<SUMMARY>خبرگزاری فارس: از این پس 25 ژانویه هر سال یاد آورد رخدادی بزرگ در تاریخ ملت مصر است، در این روز ملت مصر سرنگونی رژیمی را رقم زدند که یکی از بزرگترین هم پیمانان آمریکا و رژیم صهیونیستی در منطقه بشمار می‌آمد.</SUMMARY>
<NARRATIVE></NARRATIVE>
<TEXT>
به گزارش فارس، از این پس روز 25 ژانویه هر سال یادآور حادثه‌ای بزرگ در تاریخ مصر است، حادثه‌ای که باید آن را برای مصری‌ها سرنوشت‌ساز و تعیین‌کننده برشمرد،‌ چرا که دوره‌ای مهم را در تاریخ این کشور رقم زد؛ اگر بخواهیم انقلاب 25 ژانویه را در چند جمله خلاصه کنیم، باید آن را "انقلاب جوانان مصری که منجر به سقوط دیکتاتوری حسنی مبارک و پس از آن برگزاری انتخابات پارلمانی و پیروزی اسلام‌گرایان در این کشور شد" توصیف کرد.
 
مردم مصر با الهام گرفتن از موفقیت انقلاب تونس، انقلاب علیه رژیم حاکم را آغاز کرده و خواهان سرنگونی رژیم حسنی مبارک، لغو قانون حالت فوق العاده، افزایش حداقل دستمزدها، پایان دادن به خشونت‌ها و روی کار آمدن دولتی مردمی شدند.
 
در ابتدا هیچ‌کس باور نداشت، این مردم بی‌بضاعت بتوانند دیکتاتوری پر از نخوت حسنی مبارک را که بیش از سه دهه بر سرنوشت آنها حاکم بود را این‌گونه با خفت و خاری به زیر بکشند و انقلاب بزرگ را رقم بزنند.
 
در طول اعتراض‌های مردمی مصر "حسنی مبارک" سه بار برای مردم صحبت کرد و در سخنرانی‌های خود گفت که حاضر نیست از مقام خود استعفاء دهد، اما در انتخابات سپتامبر ۲۰۱۱ شرکت نخواهد کرد، او همچنین قول داد که بندهایی از قانون اساسی کشور را نیز تغییر ‌دهد.
 
انقلاب مصر در 25 ژانویه 2011 آغاز و در 11 فوریه با کناره‌گیری حسنی مبارک از قدرت و سپردن اختیاراتش به "شورای عالی نیروهای مسلح" این کشور متشکل از فرماندهان ارشد ارتش به ریاست "ارتشبد محمد حسین طنطاوی" به پیروزی رسید.
در ادامه نگاهی  به مهمترین وقایع و حوادث این انقلاب  خواهیم داشت:
 
- 15 ژانویه
اولین جرقه اعتراض‌های مردمی در ۱۵ ژانویه با تظاهرات مردم مصر مقابل سفارت تونس آغاز شد که برای حمایت از انقلاب این کشور برگزار شده بود، بسیاری از تحلیلگران تظاهرات فوق را اولین جرقه انقلاب مصر قلمداد می‌کنند.
 
- ۱۷ ژانویه
دو روز پس از این تظاهرات یک جوان مصری با نام "عبده عبدالمنعم حماده جعفر خلیفه" در اعتراض به عدم توجه مسئولان به شکوائیه‌اش مقابل ساختمان مجلس ملت در قاهره اقدام به خودسوزی کرد.
 
- 25 ژانویه
اولین فراخوان انجام تظاهرات توسط گروهی از جوانان انقلابی مصر به نام "جنبش ۶ آوریل" داده شد و روز ۲۵ ژانویه از اینرو پیشنهاد شد که "روز ملی پلیس" در مصر است. ده‌ها هزار نفر که در میان آنها شخصیت‌های برجسته مصری مشاهده می‌شدند، در صفحه فیس‌بوک اعلام کردند که در تظاهرات شرکت خواهند کرد. نیروهای امنیتی و نظامی و پلیس معترضان مصری را سرکوب ‌کردند و دولت اسلام‌گرایان را مسئول این اعتراض‌ها اعلام کرد.
 
- ۲۷ ژانویه
درپی گسترش ناآرامی‌ها مردم مصر خواستار برگزاری تظاهراتی میلیونی در "میدان التحریر" قاهره شدند. فعالان سیاسی مصر با انتشار بیانیه‌هایی در فیس‌بوک از ملت مصر خواستند، پس از ادای فریضه نماز جمعه در اعتراض به شرایط بد معیشتی و تداوم "انقلاب خشم" در تظاهرات سراسری این روز مشارکت کنند که با استقبال اقشار مختلف مردم، به ویژه جوانان مصری مواجه شد.
جوانان مصری با در دست داشتن دست‌نوشته‌ها و سردادن شعارهایی علیه حکومت حسنی مبارک در این روز خواهان کناره‌گیری رئیس جمهور مادام العمر مصر از قدرت و برقراری آزادی و دموکراسی در کشور شدند که توسط نیروهای ضد شورش با شلیک گلوله و گاز اشک‌آور سرکوب شدند. در این تظاهرات "جماعت اخوان المسلمون" مشارکت داشتند و ناظران سیاسی تظاهرات "روز خشم" را تظاهراتی سرنوشت‌ساز برای مبارک خواندند.
 
- ۲۸ ژانویه
تظاهرات سراسری ۲۸ ژانویه به "جمعه خشم" معروف و به شدت توسط نظامیان مصری سرکوب شد، الجزیره تعداد کشته‌ها را ۲۷ نفر در سوئز، ۲۳ نفر در اسکندریه و ۲۲ نفر در قاهره اعلام کرد. بیش از هزار نفر نیز مجروح شدند.
در این روز معترضان مقر حزب دمکراتیک ملی، حزب حاکم مصر در قاهره را به آتش کشیدند و رژیم مبارک در کشور "حکومت نظامی" اعلام کرد.
 
- ۲۹ ژانویه
انقلابیون که به انحلال کابینه راضی نبودند، علیرغم اعلام حکومت نظامی، دوباره به خیابان‌ها آمدند. مقر حزب حاکم در شهر "الاقصر" به آتش کشیده شد. در سوئز ارتش مانع تجمع هزاران نفری مردم نشد، اما در قاهره پلیس مسیر میدان التحریر به سمت پارلمان و ساختمان‌های دولت را مسدود کرد و ارتش تانک‌ها را در قاهره مستقر کرد. در تظاهرات این روز 3 نفر از انقلابیون به ضرب گلوله نظامیان مبارک به شهادت رسیدند و اینترنت برای دومین روز متوالی در مصر قطع بود.
 
- 30 ژانویه
شهر قاهره از کنترل پلیس خارج و به دست انقلابیون افتاد، گروهی از انقلابیون اعلام کردند، به اعتصاب خود در میدان التحریر تا سقوط مبارک ادامه می‌دهند. در اسکندریه و سوئز نیز وضعیت مشابهی حکمفرما بود.
 
- ۳۱ ژانویه
اعتراض‌ها همچنان ادامه یافت و انقلابیون به تحصن خود در میدان التحریر ادامه دادند و با دادن فراخوانی از مردم مصر دعوت کردند، در راهپیمایی بزرگ روز سه‌شنبه اول فوریه مشارکت کنند.
در این زمان مبارک از نخست‌وزیر خود "احمد شفیق" خواست با انقلابیون مذاکره کند. این درحالی است که مبارک کابینه جدید خود را نیز معرفی کرد.
 
- ۱ فوریه
ارتش مصر در بیانیه‌ای بر حق قانونی ملت مصر تاکید و اعلام کرد، خواسته‌های مردم را قانونی می‌داند. در این روز رهبران انقلابیون از مردم این کشور خواستند، در تظاهرات ۱ فوریه که "تظاهرات یک میلیونی" نامیده شد، از میدان التحریر تا کاخ ریاست جمهوری شرکت کنند و "عمر سلیمان"، رئیس دستگاه اطلاعاتی مبارک و معاون وی خواهان گفت‌وگو با گروه‌های انقلابی شد.
این اقدام رژیم مبارک هم تاثیری در روند اعتراضات مردمی نداشت. مردم مصر ۱ فوریه ۲۰۱۱ را "روز کناره گیری" نامیدند و خواهان برکناری همه اعضای دولت مصر شدند.
 
شامگاه ۱ فوریه ۲۰۱۱ حسنی مبارک در سخنرانی که از شبکه دولتی این کشور پخش شد، اعلام کرد که مردم حق اعتراض علیه حکومت را دارند و من به نظر آنها احترام می‌گذارم. او گفت با وجود اینکه علاقه‌ای به قدرت ندارد، اما در حال حاضر قصد استعفاء یا برکناری را ندارد. مبارک به مردم گفت که به عمر سلیمان دستور داده است، با سران معارض گفتگو کند، اما آنها این پیشنهاد را رد کردند. وی همچنین گفت، قصد ندارد، در دور بعدی انتخابات در سپتامبر ۲۰۱۱ شرکت کند.
 
- ۲ فوریه
موزه مصر به آتش کشیده شد. در این روز درگیری بین طرفداران و مخالفان مبارک و تیراندازی هوایی در اسکندریه دومین شهر بزرگ مصر روی داد. انقلابیون از سخنرانی مبارک خشمگین بودند و از ارتش می‌خواستند، او را از قدرت برکنار کند.
از بعد ازظهر این روز تجمع ده هزار نفری طرفداران مبارک در مرکز قاهره آغاز شد. دقایقی بعد درگیری خونین طرفداران مبارک با انقلابیون در میدان التحریر با یورش طرفداران مبارک به انقلابیون آغاز شد. سپس مردان سوارکار با اسب و شتر به سوی معترضین میدان التحریر هجوم آوردند. عده‌ای نیز با پرتاب سنگ و کوکتل مولوتف از ساختمان‌های اطراف به انقلابیون حمله کردند. شاهدان عینی تاکید کردند، بیش از یک‌هزار و ۵۰۰ نفر در درگیری‌های روز چهارشنبه قاهره که به "حادثه جمل" معروف شد، مجروح شدند.
در این روز حسنی مبارک سخنرانی جدیدی ایراد کرد. او فعالیت دو مجلس این کشور را به حالت تعلیق درآورد و به مردم مصر وعده داد، در قوانین کشور اصلاحات اساسی ایجاد و در زمان‌بندی دوره‌های ریاست جمهوری تجدید نظر می‌کند. اخوان المسلمون سخنان مبارک را رد کرد.
 
- ۳ فوریه
حملات طرفداران مبارک به انقلابیون تا پیش از ظهر ۳ فوریه ادامه یافت و وزارت بهداشت مصر اعلام کرد که حادثه جمل در ۲ فوریه سه کشته و بیش از ۱۵۰۰ مجروح به دنبال داشته است.
طرفداران حسنی مبارک ۳ فوریه به سوی تظاهرات‌کنندگان میدان التحریر تیراندازی کردند که بر اثر آن دو نفر کشته و شماری نیز مجروح شدند. اعلام کناره‌گیری حسنی مبارک از انتخابات ریاست‌جمهوری رد شد و روزچهارشنبه نیز اعتراضات ادامه یافت.
روز جمعه از جانب مردم مصر "روز برکناری مبارک" نامگذاری شد و آنها خواهان محاکمه حسنی مبارک شدند. نیروهای امنیتی مصر تلاش کردند، مانع پیوستن تظاهرات‌کنندگان به یکدیگر شوند.
 
- ۴ فوریه
تظاهرات مردمی علیه رژیم مبارک، در این روز به "جمعه وداع" معروف شد. برخلاف دو روز گذشته خشونت چندانی در اعتراضات این روز دیده نشد. محمد حسین طنطاوی، وزیر دفاع مصر برای بازدید از وضعیت و گفت‌وگو با انقلابیون به میدان التحریر آمد و سعی داشت تا آن‌ها را به پایان اعتراضات متقاعد کند.
در اسکندریه در هنگام برگزاری نماز جمعه، مسیحیان و افراد دیگری که نماز نمی‌خوانند با تشکیل زنجیره‌ای انسانی به دور نمازگزاران از حمله احتمالی به آنها جلوگیری کردند.
 
- 5 فوریه
در خط لوله انتقال گاز مصر به اردن در شبه‌ جزیره سینا انفجار مهیبی روی داد و منجر به آتش‌سوزی در منطقه "العریش" شد. مردم مصر هفته پیشرو را "هفته مقاومت و ایستادگی" نامگذاری کردند. تمامی اعضای شورای مرکزی حزب دموکراتیک ملی حزب حاکم مصر، از جمله "جمال مبارک" استعفا کردند.
 
- ۸ فوریه
مردم مصر برای پانزدهمین روز متوالی با برگزاری تظاهرات گسترده کناره‌گیری حسنی مبارک از قدرت را خواستار شدند. همچنین هزاران نفر از مردم مصر خواستار انحلال پارلمان شدند. در همین حال مبارک به منظور مقابله با گسترش اعتراض‌های مردمی، تشکیل کمیته‌ای برای ایجاد اصلاحات در قانون اساسی این کشور را تصویب کرد و از افزایش 15 درصدی در حقوق کارمندان و بازنشستگان مصر خبر داد. اما انقلابیون در واکنش به این تصمیم، این افزایش حقوق را دیر و میزان آن را کم خواندند.
 
- ۱۰ فوریه
انقلابیون همانند روزهای پیشین در میدان التحریر به تظاهرات خود ادامه دادند، آنان در مقابل ساختمان پارلمان نیز تجمعاتی داشتند. حدود هزار نفر از پزشکان مصری با پوشیدن کفن در حمایت از مردم به میدان التحریر آمدند.
احمد محمد شفیق، نخست‌وزیر مصر طی مصاحبه ای با بی‌بی‌سی گفت، احتمال دارد مبارک امشب از قدرت کنار برود و ممکن است، این کناره‌گیری را امشب در سخنرانی خود به عموم مردم اعلام کند.
در سخنرانی تلویزیونی حسنی مبارک در ساعت 22:45 دقیقه مشخص شد که وی قصد استعفا ندارد. وی اعلام کرد، در سمت خود باقی خواهد ماند تا شرایط را برای انتقال صلح‌آمیز قدرت آماده کند، اما راه‌هایی برای حل بحران از جمله اصلاح ۶ اصل قانون اساسی و ابطال یک اصل آن را اعلام کرد.
انقلابیون التحریر که تا قبل از سخنرانی رئیس‌جمهور غرق در شادی بودند، خشمگین علیه او شعار می‌دهند. و هزاران معترض بسیار خشمگین به سوی ساختمان تلویزیون دولتی حرکت کردند.
 
- ۱۱ فوریه
حسنی مبارک پس از اینکه در شب قبل بخش اعظم قدرتش را به عمر سلیمان واگذار کرده بود، به پناهگاهش در سیناء در شرم‌الشیخ پناه برد. عدم صحت خبر کناره‌گیری مبارک خشم مردم را برانگیخت. آنها در التحریر تجمع کرده و با سردادن شعارهایی خواهان برکناری مبارک شدند. ارتش در بیانیه‌ای اعلام کرد، آماده‌ است در صورت بازگشت کشور به آرامش حالت فوق العاده را لغو و در کشور انتخابات آزاد برگزار کند.
سرانجام در یازدهم فوریه (بیست ‌و دوم بهمن) "عمر سلیمان" اعلام کرد: حسنی مبارک پس از سی سال از مقام ریاست جمهوری استعفا داده و هم‌اکنون، قدرت در دست ارتش مصر است.
 
رخدادهای پس از سرنگونی مبارک
 
دو روز پس از سرنگونی مبارک از قدرت در 13 فوریه شورای عالی نظامی اعلام کرد، تا برگزاری انتخابات پارلمانی و ریاست جمهوری که در شش ماه دیگر انتخاب می شود بر سر قدرت خواهند ماند.
 
- ۳ مارس
احمد شفیق، نخست‌وزیر دولت موقت مصر از سمت خود استعفاء کرد و شورای عالی نظامی مصر "عصام شرف"، وزیر سابق حمل و نقل را به عنوان نخست‌وزیر مصر برگزید.
 
- ۲۱ مارس
۷۷ درصد از رای‌دهندگان مصری از اصلاحات قانون اساسی این کشور حمایت کردند. مهم‌ترین این تغییرات کاهش دوره ریاست‌جمهوری از شش سال به چهار سال و محدود کردن آن به دو دوره، ملزم کردن رئیس‌جمهور به انتخاب یک معاون طی ۳۰ روز پس از انتخابات و اعمال شرایط جدید برای نامزدهای ریاست‌جمهوری از جمله داشتن حداقل ۴۰ سال سن و نداشتن همسر غیرمصری را دربرمی‌گرفت.
 
- ۹ سپتامبر
یورش انقلابیون مصر به دیوار حائل اطراف سفارت اسرائیل و تصرف سفارت‌خانه این رژیم؛ آنها هنگام اشغال سفارت اسرائیل پرچم این رژیم را به زیر کشیدند. سفیر اسرائیل و دیپلمات‌های این رژیم به همراه خانواده‌های خود با یک فروند هواپیما از قاهره گریختند.
مردم انقلابی مصر در اعتراض به کشتن سه نظامی مصری توسط رژیم صهیونیستی در منطقه سینا و عدم عذرخواهی رسمی این رژیم از مردم مصر سفارت اسرائیل در قاهره را به تصرف خود درآورده و خواهان قطع رابطه مصر با این رژیم شدند.
 
محاکمه حسنی مبارک
 
پس از پیروزی انقلاب حسنی مبارک و پسرانش و دولتمردانش به اتهام کشتار تظاهرات‌کنندگان مصری و سوء استفاده از قدرت و فساد مالی بازداشت و زندانی شدند.
در ۲ اوت ۲۰۱۱ حسنی مـبارک، رئیس‌جمهور مخلوع مصر به همراه پسرانش "علاء مبارک" و "جمال مبارک" و "حبیب العادلی"، وزیر سابق داخلی به همراه ۶ معاون بلند پایه‌اش در دادگاه جنایی قاهره در آکادمی پلیس حاضر شد تا تفهیم اتهام شوند. اگرچه در این راه تلاش‌های داخلی و خارجی بسیاری برای فراری دادن مبارک از محاکمه و مجازات صورت گرفت ولی این محاکمه‌ها همچنان ادامه دارد.
 
تاکید بر تحقق اهداف انقلاب
 
از زمان پیروزی انقلاب مصر تاکنون مردم این کشور با تجمع در میدان التحریر و برگزاری تظاهرات بر تحقق اهدافی تاکید کردند که به خاطر آن انقلاب کردند که از آن جمله باید به تظاهرات‌ جمعه ۳۰ سپتامبر ۲۰۱۱ با عنوان "جمعه بازپس‌گیری انقلاب" اشاره کرد. مهمترین دلیل خشم روزهای اخیر انقلابیون مصر، قانونی است که شورای نظامی این کشور برای انتخابات پارلمانی این کشور تصویب کرد؛ قانونی که مجلس این کشور را در اختیار طرفداران حسنی مبارک قرار می‌دهد.
 
همچنین باید از راهپیمایی جمعه ۲۵ نوامبر ۲۰۱۱ تحت عنوان "جمعه باز پس گیری انقلاب" اشاره کرد. تظاهرات‌کنندگان مصری خواهان لغو حالت فوق العاده، تعدیل قانون انتخاباتی، اجرای قانون جلوگیری از فعالیت سیاسی بازماندگان حزب حاکم سابق تا ۱۰ سال آینده و تعیین جدول زمان بندی برای انتقال قدرت از شورای نظامی به یک حکومت غیر نظامی را خواستار شدند.
 
برگزاری انتخابات پارلمانی
 
سرانجام مرحله اول و دوم انتخابات پارلمانی مصر (مجلس ملت) در 28 و 29 نوامبر و 14 و 15 دسامبر برگزار شد تا روند انتقال قدرت از شورای عالی نظامی مصر به دولت منتخب مدنی تسریع شود.
رئیس کمیته مستقل انتخابات میزان مشارکت در این انتخابات را 62 درصد اعلام و تاکید کرد از زمان مبارک تاکنون این بیشترین میزان مشارکت مردم در انتخابات مصر بوده است.
 در این انتخابات حزب آزادی و عدالت، شاخه سیاسی جماعت اخوان المسلمون 36.62 درصد، حزب النور 24.36 درصد و حزب الوسط به 4.27 درصد دست یافتند.
 
تشکیل پارلمان منتخب
 
روز گذشته و در آستانه اولین سالگرد پیروزی انقلاب مصر پارلمان منتخب مصر تشکیل جلسه داد و پس از انتخاب "سعد الکتاتنی"، دبیرکل حزب آزادی و عدالت، شاخه سیاسی جنبش اخوان المسلمون بر ادامه راه انقلاب تا تحقق تمام اهداف ان تاکید کرد.
این درحالی است که شب گذشته المشیر طنطاوی در فرمانی اعلام کرد که قانون وضعیت فوق العاده در مصر را پس از دهه حاکمیت بر مصر لغو کند.
 
انتهای پیام/++</TEXT>
</DOC>
<?xml version="1.0" encoding="utf-8" ?>
<DOC>
<DOCNO>524</DOCNO>
<DATE-TIME>1389/11/22</DATE-TIME>
<CATEGORY>سیاسی</CATEGORY>
<TITLE>تكميلي/
مبارك سرنگون شد</TITLE>
<SUMMARY>خبرگزاري فارس: معاون رئيس جمهور مصر در بيانيه‌اي مهم از كناره‌گيري رسمي "حسني مبارك" از سمت رياست جمهوري مصر خبر داد. </SUMMARY>
<NARRATIVE></NARRATIVE>
<TEXT>
به گزارش فارس به نقل از شبكه خبري الجزيره، "عمر سليمان" معاون رئيس جمهور مصر در بيانيه‌اي از كناره‌گيري رسمي مبارك از سمت خود خبر داد و اعلام كرد كه وي شوراي عالي نيروهاي مسلح را مسئول اداره كشور كرد. مردم مصر هيجده روز پيش در جمعه خشم به خيابانهاي قاهره و ساير شهرهاي مصر آمدند و پايان ظلم و ستم، فساد و بي عدالتي و چپاول ثروت هاي مصر را با تاكيد بر لزوم سرنگوني مبارك و رژيم او فرياد زدند. استواري و استقامت مثال زدني مردم مصر در شرايط بد معيشتي و آب و هوايي در طول هيجده روز اخير باعث شد كه مبارك با لجاجت ذره ذره شروع به امتيازدهي كند اما ملت مصر بازهم با جانشفاني و نثار صدها شهيد و بيش از 10 هزار مجروح براي تاكيد بر خواست اصلي خود يعني رفتن مبارك به صورت ميليوني به خيابانها آمدند و لزوم سرنگوني او را فرياد زدند. مبارك شب گذشته در سخناني ضبط شده بار ديگر از كناره گيري از قدرت سرباز زد و مقداري از اختيارات خود را به عمر سليمان معاون خود واگذار كرد اما مردم مصر شب گذشته در حضور چند ميليوني خود بويژه در ميدان التحرير قاهره پيمان بستند تا بار ديگر امروز جمعه با عنوان "روز آزادي" حضور چند ميليوني خود را تكرار كرده و برخواست خود براي لزوم رفتن مبارك تاكيد كنند. مردم خشمگين مصر امروز نيز با حضور چندين ميليوني خود به خيابانها آمدند و بويژه كاخ رياست جمهوري العروبه و عابدين و ساختمان راديو و تلويزيوني را در قاهره و همچنين كاخ راس التين در شهر اسكندريه را محاصره كردند و شعار لزوم رفتن مبارك را بار ديگر سردادند به گونه‌اي كه فشارهاي مردمي بالاخره جواب داد و عمر سليمان معاون مبارك در سخناني تلويزيوني ساعتي پيش كناره گيري مبارك از قدرت را اعلام كرد. شهروندان مصري بويژه مستقر در ميدان التحرير كه نماد مقاومت و پايداري آنها است، با ابزار شادماني و سرور خود در عين حال تاكيد مي كنند كه تا سرنگوني تمام سران رژيم حاكم و سرنگوني كامل اين رژيم به اعتراضات خود ادامه خواهند داد. يكي از اعضاي جنبش عدالت و توسعه جوانان مصر بعد از سرنگون شدن مبارك در مصاحبه‌اي گفت كه "مبارك بايد مورد محاكمه قرار گيرد. " انتهاي پيام/++</TEXT>
</DOC>
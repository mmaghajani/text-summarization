<?xml version="1.0" encoding="utf-8" ?>
<DOC>
<DOCNO>526</DOCNO>
<DATE-TIME>1390/01/05</DATE-TIME>
<CATEGORY>سیاسی</CATEGORY>
<TITLE>همه‌پرسي مصر، قدرت‌نمايي اخوان‌المسلمين</TITLE>
<SUMMARY></SUMMARY>
<NARRATIVE></NARRATIVE>
<TEXT>
همه پرسي اخير در مصر درباره تعديل برخي مواد قانون اساسي، گذشته از آن که رخدادي داخلي بود، داراي پيامدهاي منطقه‌اي و بين‌المللي براي مصر است.
هر چند با توجه به وضعيت آشوب‌زده خاورميانه و تحولات لحظه به لحظه در ديگر کشورهاي عربي، در حال حاضر چندان به آن‌ها با دقت زياد نگريسته نمي‌شود.

در اين همه پرسي، موادي از قانون اساسي تغيير يافت که به نحوه انتخاب رئيس جمهوري و اختيارات وي مربوط مي‌شود. در قانون اساسي دوره حسني مبارک، اين مواد به گونه‌اي تنظيم شده بودند که تنها به وي يا پسرش يا يکي از اعضاي حزب حاکم اجازه مي‌داد که براي رياست جمهوري نامزد شوند و شروط سنگيني را براي کسب حد نصاب لازم براي شرکت در انتخابات را تعيين کرده بود که عملا راه بر بسياري از افراد داراي صلاحيت مي‌بست.

تعديلات جديد تا حد زيادي اين شروط را ساده و سبک کرده است و دوره رياست جمهوري را کم کرده و از اختيارات وي کاسته است.

تعديلات جديد را کميته‌اي تدوين کرد که شوراي نظامي مصر بلافاصله بعد از کناره‌گيري حسني مبارک از قدرت تشکيل داد و در آن حقوقداناني عضويت داشتند که از مقبوليت مردمي برخوردار بودند.

با اين حال، برخي از رهبران جوانان انقلابي مصر و همچنين احزاب و نامزدهاي مهم رياست جمهوري با اين تعديلات موافق نبودند. عمرو موسي، دبيرکل اتحاديه عرب و محمد البرادعي، رئيس پيشين آژانس بين‌المللي انرژي هسته‌اي، دو سياستمدار سرشناسي هستند که تا کنون نامزدي خود را براي رياست جمهوري اعلام کرده‌اند.

هر دو از طرفداران خود خواست بودند که در همه پرسي شرکت کنند، ولي به تعديلات محدود قانون اساسي رأي منفي بدهند. از نظر اين دو و همچنين برخي از رهبران جوان انقلاب مصر در ميدان التحرير، بايد قانون اساسي جديدي براي مصر در مجلس مؤسسان منتخب تدوين و سپس به همه پرسي عمومي گذارده شود.

البرادعي عقيده دارد که شتاب در برگزاري انتخابات مجلس و رياست جمهوري موجب مي‌شود که احزاب سازمان يافته در دوره حسني مبارک بتوانند در آن قدرت را کسب کنند. عمرو موسي نيز با عقيده مشابهي گفته بود که اول بايد احزاب قوي جديدي در مصر تشکيل شود و سپس انتخابات برگزار شود.

متقابلا حزب قوي اخوان‌المسلمين در کنار شوراي نظامي قرار گرفت و خواستار رأي مثبت در همه پرسي به تعديلات قانون اساسي شد. چند حزب و گروه ليبرال داري وزن کمتري در صحنه سياسي مصر نيز همين خواسته را از مردم مطرح کردند.

مردم مصر براي نخستين بار در دوره جديد در رأي‌گيري شرکت کردند که تفاوت عمده آن با رأي‌گيري‌هاي دوره ديکتاتوري حسني مبارک، نبود فشار بر مردم و تهديد نشدن آن‌ها به دست چماق‌داران و دور ماندن از اعمال قدرت کانون‌هاي به هم تنيده سياسي و اقتصادي بود. به همين سبب، ميزان مشارکت عمومي در اين همه‌پرسي بسيار زياد بود.

جدا از احساس آزادي مردم مصر براي شرکت در نخستين رأي‌گيري بعد از سقوط مبارک، نتيجه همه‌پرسي اهميت زيادي يافت. نزديک 77% شرکت کنندگان در همه پرسي به تعديلات قانون اساسي رأي مثبت دادند.

اين نگراني وجود داشت که همه پرسي در مصر موجب دودستگي در جامعه اين کشور شود که در مرحله گذار کنوني و تا رسيدن به عوامل اصلي قدرت بايد يکپارچگي خود را حفظ کند، ولي نتيجه همه پرسي اين نگراني را تا حد زيادي برطرف کرد، چون اکثريت قاطع مردم مصر از تصميم واحدي پشتيباني کردند.

همه پرسي تعديل قانون اساسي در مصر ـ به نوعي ـ وزن کشي نيروها و احزاب و گروه‌هاي مصري هم به شمار آمد و عملا قدرت اخوان‌المسلمين را در مصر به نمايش گذارد.

هر چند برخي مايل‌اند بخش مهم آراي مثبت را به ساکنان شهرهاي کوچک و روستاها نسبت دهند، باز هم همين افراد در انتخابات بعدي رأي خواهند داد و آينده مصر را تعيين مي‌کنند.

اخوان‌المسلمين مصر اعلام کرده است که قصد ندارد براي انتخابات رياست جمهوري مصر نامزد شود، ولي نتيجه همه‌پرسي تا حد زيادي امکان رسيدن عمرو موسي يا محمد البرادعي به رياست جمهوري را با ابهام روبرو کرد.

مفهوم ديگر نتيجه همه پرسي اخير مصر اعتماد مردم مصر به شوراي نظامي و دولت جديد است که هر دو موقت هستند و براي رساندن مصر به مرحله عادي و برگزاري انتخابات رياست جمهوري و پارلماني و مجلس مؤسسان قانون اساسي اقدام مي‌کنند.

قدرت نمايي اخوان‌المسلمين و حاکميت جديد مصر بي ترديد از چشم اسرائيل، دور نمي‌ماند. وزير امور خارجه جديد مصر، اين بار و بر خلاف دوره حسني مبارک، به اسرائيل در مورد حملاتش به باريکه غزه هشدار داد که موجب قرباني شدن 8 نفر در يک روز شده است.

انفجار در قدس و کشته شدن يک زن اسرائيلي فرصت ديگري را به نتانياهو و راست‌گرايان اسرائيلي داده است تا در پي به رخ کشيدن قدرت خود در حفظ امنيت اسرائيل باشند، ولي بسياري در خود اسرائيل معتقدند که آغاز کننده حملات اخير دولت نتانياهو بوده است.

جنبش‌هاي حماس و فتح يکي از انگيزه‌هاي اسرائيل در حملات مرگبار به غزه را از ميان بردن زمينه مصالحه ميان فلسطينيان مي‌دانند.

مشکل بزرگ اسرائيل اين است که هنوز رابطه خود با فلسطينيان را بر اساس مناسبات قبل از قيام‌هاي جاري در خاورميانه تنظيم مي‌کند.

اسرائيل از فيس بوک خواسته است که دعوت به انتفاضه سوم در 15 ماه مي را از صفحات خود پاک کند. اين برخورد در کنار حمله شديد نظامي به غزه و کشتن زنان و کودکان نشان مي‌دهد که رهبران اسرائيل هنوز نمي‌خواهند بپذيرند که همه چيز در حال خاورميانه در حال تغيير است.

س ش/ح ش
</TEXT>
</DOC>
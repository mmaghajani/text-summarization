 اولین جرقه اعتراض‌های مردمی در ۱۵ ژانویه با تظاهرات مردم مصر مقابل سفارت تونس آغاز شد که برای حمایت از انقلاب این کشور برگزار شده بود، بسیاری از تحلیلگران تظاهرات فوق را اولین جرقه انقلاب مصر قلمداد می‌کنند.

دو روز پس از این تظاهرات یک جوان مصری با نام "عبده عبدالمنعم حماده جعفر خلیفه" در اعتراض به عدم توجه مسئولان به شکوائیه‌اش مقابل ساختمان مجلس ملت در قاهره اقدام به خودسوزی کرد.

اولین فراخوان انجام تظاهرات توسط گروهی از جوانان انقلابی مصر به نام "جنبش ۶ آوریل" داده شد و روز ۲۵ ژانویه از اینرو پیشنهاد شد که "روز ملی پلیس" در مصر است. 

تظاهرات سراسری ۲۸ ژانویه به "جمعه خشم" معروف و به شدت توسط نظامیان مصری سرکوب شد، الجزیره تعداد کشته‌ها را ۲۷ نفر در سوئز، ۲۳ نفر در اسکندریه و ۲۲ نفر در قاهره اعلام کرد. بیش از هزار نفر نیز مجروح شدند.

شهر قاهره از کنترل پلیس خارج و به دست انقلابیون افتاد، گروهی از انقلابیون اعلام کردند، به اعتصاب خود در میدان التحریر تا سقوط مبارک ادامه می‌دهند. در اسکندریه و سوئز نیز وضعیت مشابهی حکمفرما بود.

ارتش مصر در بیانیه‌ای بر حق قانونی ملت مصر تاکید و اعلام کرد، خواسته‌های مردم را قانونی می‌داند. در این روز رهبران انقلابیون از مردم این کشور خواستند، در تظاهرات ۱ فوریه که "تظاهرات یک میلیونی" نامیده شد، از میدان التحریر تا کاخ ریاست جمهوری شرکت کنند و "عمر سلیمان"، رئیس دستگاه اطلاعاتی مبارک و معاون وی خواهان گفت‌وگو با گروه‌های انقلابی شد.
این اقدام رژیم مبارک هم تاثیری در روند اعتراضات مردمی نداشت. مردم مصر ۱ فوریه ۲۰۱۱ را "روز کناره گیری" نامیدند و خواهان برکناری همه اعضای دولت مصر شدند.
 
شامگاه ۱ فوریه ۲۰۱۱ حسنی مبارک در سخنرانی که از شبکه دولتی این کشور پخش شد، اعلام کرد که مردم حق اعتراض علیه حکومت را دارند و من به نظر آنها احترام می‌گذارم. او گفت با وجود اینکه علاقه‌ای به قدرت ندارد، اما در حال حاضر قصد استعفاء یا برکناری را ندارد. مبارک به مردم گفت که به عمر سلیمان دستور داده است، با سران معارض گفتگو کند، اما آنها این پیشنهاد را رد کردند. وی همچنین گفت، قصد ندارد، در دور بعدی انتخابات در سپتامبر ۲۰۱۱ شرکت کند


مردم مصر برای پانزدهمین روز متوالی با برگزاری تظاهرات گسترده کناره‌گیری حسنی مبارک از قدرت را خواستار شدند. همچنین هزاران نفر از مردم مصر خواستار انحلال پارلمان شدند. در همین حال مبارک به منظور مقابله با گسترش اعتراض‌های مردمی، تشکیل کمیته‌ای برای ایجاد اصلاحات در قانون اساسی این کشور را تصویب کرد و از افزایش 15 درصدی در حقوق کارمندان و بازنشستگان مصر خبر داد. اما انقلابیون در واکنش به این تصمیم، این افزایش حقوق را دیر و میزان آن را کم خواندند.

حسنی مبارک پس از اینکه در شب قبل بخش اعظم قدرتش را به عمر سلیمان واگذار کرده بود، به پناهگاهش در سیناء در شرم‌الشیخ پناه برد. عدم صحت خبر کناره‌گیری مبارک خشم مردم را برانگیخت. آنها در التحریر تجمع کرده و با سردادن شعارهایی خواهان برکناری مبارک شدند. ارتش در بیانیه‌ای اعلام کرد، آماده‌ است در صورت بازگشت کشور به آرامش حالت فوق العاده را لغو و در کشور انتخابات آزاد برگزار کند.
سرانجام در یازدهم فوریه (بیست ‌و دوم بهمن) "عمر سلیمان" اعلام کرد: حسنی مبارک پس از سی سال از مقام ریاست جمهوری استعفا داده و هم‌اکنون، قدرت در دست ارتش مصر است.
دو روز پس از سرنگونی مبارک از قدرت در 13 فوریه شورای عالی نظامی اعلام کرد، تا برگزاری انتخابات پارلمانی و ریاست جمهوری که در شش ماه دیگر انتخاب می شود بر سر قدرت خواهند ماند.


۷۷ درصد از رای‌دهندگان مصری از اصلاحات قانون اساسی این کشور حمایت کردند. مهم‌ترین این تغییرات کاهش دوره ریاست‌جمهوری از شش سال به چهار سال و محدود کردن آن به دو دوره، ملزم کردن رئیس‌جمهور به انتخاب یک معاون طی ۳۰ روز پس از انتخابات و اعمال شرایط جدید برای نامزدهای ریاست‌جمهوری از جمله داشتن حداقل ۴۰ سال سن و نداشتن همسر غیرمصری را دربرمی‌گرفت.

پس از پیروزی انقلاب حسنی مبارک و پسرانش و دولتمردانش به اتهام کشتار تظاهرات‌کنندگان مصری و سوء استفاده از قدرت و فساد مالی بازداشت و زندانی شدند.
در جريان انقلاب مصر که به سرنگوني رژيم حسني مبارک، رئيس جمهور مخلوع اين کشور منجر شد، دست‌کم 846 نفر کشته شدند.

حاکمان نظامي مصر که پس از سرنگوني حسني مبارک تا کنون قدرت را به طور موقت در اختيار دارند، اختيارات قانون‌گذاري را به پارلمان جديد واگذار کرده‌اند.
ليست نهايي نامزدهاي انتخابات مصر شامل ابوالعز الحريري، محمد عبد الفتاح فوزي، حسام خير الله، عمرو موسي، عبدالمنعم ابو الفتوح، هشام البسطويسي، محمود حسام الدين، محمد سليم العوا، احمد شفيق، حميدين صباحي، عبدالله الاشعل، خالد علي و محمد مرسي است.

کميسيون عالي انتخابات رياست جمهوري مصر پس از روزها تاخير اعلام کرده است که محمد مرسي، نامزد انتخاباتي اخوان‌المسلمين پيروز اين انتخابات شده است.

مرسي نخستين رييس جمهور منتخب انتخابات آزاد در مصر از زمان برکناري حسني مبارک، ديکتاتور ديرينه اين کشور در سال گذشته است.
محمد مرسي، رئيس جمهور تازه منتخب مصر دستور داده است، پارلمان منحل شده اين کشور کار خود را ازسر گيرد.
همچنين رئيس‌جمهور مصر پس از تصويب قانون اساسي جديد اين کشور، ظرف ۶۰ روز برگزاري انتخابات پارلماني جديد را خواستار شد.
ديوان عالي قانون اساسي مصر در ۱۴ ژوئن (۲۵ خرداد) دستور انحلال پارلمان را صادر و اعلام کرد يک سوم کرسي‌هاي پارلماني "غيرمشروع" هستند.

اين در حالي است که مرسي در ۳۰ ژوئن (۱۰ تير) در جريان سخنراني در مراسم تحليف خود در دانشگاه قاهره گفت، مصري‌ها انتخابات پارلماني آزاد و عادلانه‌اي خواهند داشت.


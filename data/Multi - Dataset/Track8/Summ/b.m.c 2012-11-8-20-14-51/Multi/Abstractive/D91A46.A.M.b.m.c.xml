درحال حاضر بحث تحلیل و بررسی ارزش پول ملی و امکان حذف صفرهای آن مورد توجه بسیاری از کارشناسان اقتصادی و مسئولان قرار گرفته است.
از مزایای این طرح می توان به افزایش راندمان نقش اجتماعی واقتصادی پول،کاهش هزینه ها، تسریع فعالیت های اقتصادی و تسهیل معاملات تجاری و ایجاد تناسب میان قدرت خرید و حجم پول درگردش اشاره کرد.
همچنین این طرح باعث افزایش اطمینان به پول ملی در میان افراد جامعه می شود و میزان استفاده از ارزهای خارجی در معاملات روزمره را کاهش می دهد.
به گفته برخی از موافقان در این طرح،تغییری در بنیان نظام اقتصادی ایجاد نمی کند و تاثیری هم بر قیمت ها نخواهد گذاشت اما در عوض باعث مقبولیت بیشتر وحفظ شدن  ارزش پول شده وحجم پول درگردش نیز کنترل می شود.
به عقیده برخی از منتقدان مخالف، حذف صفرها در این شرایط کاری بیهوده است و ابتدا باید اقدامات و تدابیر برای جلوگیری از تورم صورت گیرد تا تاثیرات روانی و نارضایتی ها کاهش یابد سپس گام در این طرح گذاشت.
اگر این طرح بدون ایجاد زیرساخت های مناسب وبصورت ناگهانی اتخاذ شود تاثیرات منفی بر قدرت خرید و درآمد مردم خواهد گذاشت و فشار مضاعفی بر قشر آسیب پذیر جامعه وارد خواهد کرد.
به کمک یک اقتصاد قدرتمند و با ثبات می توان ارزش پول را استحکام بخشید وآن موقع است که حذف صفرها یک اقدام صرفه جویانه خواهد بود اما در حال حاضر به نظر می رسد که زیرساخت ها در کشورمان برای این پروژه فراهم نیست.
به نظر می رسد که در این طرح کاهش صفرها موجب گرد شدن برخی از قیمت ها به سمت بالا می شود که این افزایش قیمت در مقیاس کلان باعث تورم خواهد شد؛ ازطرفی تغییر قیمت ها و واحد های پولی که تا به امروز مورد استفاده قرار می گرفتند و همچنین جمع آوری تمام اسکناس های قدیمی کاری زمان بر و پر هزینه است.
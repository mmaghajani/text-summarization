<?xml version="1.0" encoding="utf-8" ?>
<DOC>
<DOCNO>981</DOCNO>
<DATE-TIME>1389/05/09</DATE-TIME>
<CATEGORY>سیاسی</CATEGORY>
<TITLE>برلوسکونی سقوط کرد </TITLE>
<SUMMARY>33 نماینده پارلمانی ایتالیا در حمایت از "جیان فرانکو فینی " رئیس پارلمان و متحد سابق "سیلویو برلوسکونی " نخست وزیر این کشور، حزب حاکم "مردم آزادی " را ترک کرده و گروه پارلمانی جدید با عنوان " آینده و آزادی برای ایتالیا " را ایجاد کردند.</SUMMARY>
<NARRATIVE></NARRATIVE>
<TEXT>
در پی حمایت 33 نماینده پارلمانی ایتالیا از رئیس مجلس این کشور و ایجاد گروه جدید پارلمانی، نخست وزیر ایتالیا اکثریت این مجلس را از دست داد.

به گزارش شبکه تلویزیونی پرس‌تی‌وی، 33 نماینده پارلمانی ایتالیا در حمایت از "جیان فرانکو فینی " رئیس پارلمان و متحد سابق "سیلویو برلوسکونی " نخست وزیر این کشور، حزب حاکم "مردم آزادی " را ترک کرده و گروه پارلمانی جدید با عنوان " آینده و آزادی برای ایتالیا " را ایجاد کردند.


در پی این اقدام، حزب حاکم مردم ‌آزادی تنها با در اختیار داشتن 311 کرسی پارلمانی اکثریت این مجلس را از دست داد چرا که برای تصویب لوایح و طرح‌ها نیاز به اکثریت 316 کرسی پارلمانی است.


بنا بر این گزارش، این امر حزب حاکم را برای تصویب طرح‌های جدید خود در پارلمان با مشکل روبرو خواهد ساخت و احتمال می‌رود که بزودی در این کشور انتخابات پارلمانی برگزار شود.


پیش از این با تصویب طرح ریاضت اقتصادی " سیلویو برلوسکونی " در مجلس نمایندگان ایتالیا، تنش بین روسای دولت و مجلس این کشور بار دیگر بالا گرفت و برلوسکونی در جلسه‌ای که برای مذاکره ترتیب یافته بود، پس از یک درگیری لفظی با فینی، خواستار استعفای او شد.


اما فینی روز جمعه در جمع خبرنگاران اعلام کرد که که از مقام ریاست مجلس استعفا نخواهد داد و به فعالیت های سیاسی خود ادامه می دهد.

کارشناسان با اشاره به کاهش محبوبیت دولت برلوسکونی در بین اقشار مختلف مردم براین باورند که برنامه اقتصادی جدید، دولت این کشور را با بحرانی عظیم روبرو و مسیر سقوط آن را هموار می‌کند.


برنامه ریاضت اقتصادی دولت برلوسکونی اخیرا اعتصابات گسترده‌ای را در سراسر کشور موجب گردید.</TEXT>
</DOC>
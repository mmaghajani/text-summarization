<?xml version="1.0" encoding="utf-8" ?>
<DOC>
<DOCNO>990</DOCNO>
<DATE-TIME>1390/06/24</DATE-TIME>
<CATEGORY>سیاسی</CATEGORY>
<TITLE>ادامه رسوایی‌های سریالی برلوسکنی </TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > اروپا- همشهری آنلاین:
بدنبال اظهارات قاضی دادگاه میلان مبنی بر لزوم بازجویی از سیلویو برلوسکنی نخست وزیر ایتالیا در خصوص یک پرونده از جمله شامل شنود مکالمات تلفنی، احتمال محاکمه دوباره برلوسکنی قوت یافت.

به گزارش واحد مرکزی خبر به نقل از خبرگزاری آلمان از میلان، خبرگزاری رسمی ایتالیا (انسا) اعلام کرد استفانیا دونادئو قاضی تحقیق دادگاه میلان امروز پنجشنبه 24 شهریور از دادستانی این شهر خواست برلوسکنی را به اتهام انتشار اطلاعات محرمانه احضار و محاکمه کند.

این پرونده در ارتباط با انتشار بخش‌هایی از مکالمات تلفنی پییرو فاسینو یکی از اعضای برجسته حزب دموکراتیک چپ میانه ایتالیا در روزنامه متعلق به پائولو برلوسکنی برادر نخست وزیر ایتالیا در سال 2005 میلادی، طرح شده است.

در این مکالمه، فاسینو، جیووانی کنسورته رئیس وقت شرکت بیمه یونیپول وابسته به حزب دموکراتیک را به تلاش برای تصدی ریاست بانک ملی لاوورو ترغیب می‌کند.

کنسورته بعدها متهم شد که با تبانی به این سمت رسیده است.

پائولو برلوسکنی صاحب امتیاز روزنامه محافظه کار ال جورناله قبلا به اتهام دستیابی غیرقانونی به مکالمات تلفنی متهم شده است. قرار است وی ماه اکتبر محاکمه شود.

دادستان‌ها، تحقیقات خود را درباره دخالت نخست وزیر ایتالیا در این پرونده متوقف کردند ولی دونادئو ضمن مخالفت با تصمیم دادستانی ایتالیا مدعی است شواهد و مدارک مستدلی برای طرح اتهام علیه برلوسکنی و محاکمه وی وجود دارد.

هم اینک چهار پرونده مختلف گریبانگیر برلوسکنی است ولی او همه اتهامات خود را رد می‌کند.</TEXT>
</DOC>
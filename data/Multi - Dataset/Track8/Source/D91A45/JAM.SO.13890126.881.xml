<?xml version="1.0" encoding="utf-8" ?>
<DOC>
<DOCNO>881</DOCNO>
<DATE-TIME>1389/01/26</DATE-TIME>
<CATEGORY>اجتماعی</CATEGORY>
<TITLE>جفري ساچ*
افزايش جمعيت و بحران غذا</TITLE>
<SUMMARY></SUMMARY>
<NARRATIVE></NARRATIVE>
<TEXT>
هر زمان كه صحبت از كمك به زمين به ميان مي‌آيد مرز ميان كشورها بي‌معني مي‌شود. اين مقوله‌اي است كه بايد به آن به عنوان يك مساله جهاني نگاه كرد. جمعيت زمين يكي از آن دسته مشكلاتي است كه بايد نگاهي از اين دست به آن داشت. پيش‌بيني‌ها حاكي است كه تا سال 2012 جمعيت سياره مادر از مرز 6 ميليارد تن خواهد گذشت و البته تا سال 2046 اين رقم به مرز 9 ميليارد تن خواهد رسيد.

تامين غذا براي اين همه انسان كار بسيار دشواري است و در اين ميان مصرف گوشت قرمز يكي از اصلي‌ترين راه‌ها براي تامين اين نياز است، اما بايد توجه داشت كه براي تامين هر كيلوگرم گوشت قرمز گوسفند يا گوساله بايد 16 كيلوگرم غذا به آنها داده شود. گذشته از اين نكته اين حيوانات حجم قابل توجهي از گاز متان را توليد و روانه جو زمين مي‌كنند كه اثرات سوئي بر پايداري اتمسفر زمين مي‌گذارد. براي اين كه بتوان بر مشكلاتي همچون بحران جمعيت غلبه كرد تنها تامين غذا كافي نيست. ما بايد هم به زمان ثبات جمعيت كشورها نيز فكر كنيم. اين ثبات موجب مي‌شود تا پيامدهاي اكولوژيكي تامين غذا براي اين همه انسان به حداقل برسد. هم‌اكنون در كشورهاي فقير جهان نرخ زاد و ولد در ميان جوامع انساني رقم قابل توجهي است كه كاهش آن نيز يكي ديگر از اقدامات ضروري به شمار مي‌آيد.

دانشمندان معتقدند اقداماتي همچون توسعه برنامه‌ريزي‌هاي خانوادگي در كشورهاي مختلف جهان و ازجمله سرزمين‌هاي فقيرنشين دنيا و آموزش كودكان و بخصوص دختران مي‌تواند اين اميدواري را ايجاد كند كه جمعيت جهان در سال 2050 در مرز 8 ميليارد نفر تثبيت شود. همزمان بايد تكنيك‌هاي موجود در زمينه كشاورزي نيز متحول شود و با كنار گذاشته شدن شيوه‌هاي سنتي، تقويت خاك در اولويت برنامه كشاورزان قرار گيرد. به هر حال بايد پذيرفت كه جمعيت زمين در چند دهه گذشته رشد تصاعدي داشته است. از سال 1970 جمعيت زمين از 7‌/‌3 ميليارد تن به بيش از 6 ميليارد رسيده است و تخمين زده مي‌شود كه سالانه 80 ميليون تن بر اين تعداد افزوده شود.

اين افزايش جمعيت در برخي مناطق جهان حادتر بوده است. هند ازجمله اين مناطق است كه در نتيجه حجم قابل توجهي از منابع غذايي مورد نياز را نيز به خود جذب كرده است. توجه به اين بحران زماني جدي‌تر به نظر مي‌آيد كه متوجه مي‌شويم تامين غذا براي جمعيت زمين سهم يك سومي در توليد گازهاي گلخانه‌اي و برهم خوردن تعادل آب و هوايي زمين داشته است.

* مدير انستيتو زمين دانشگاه كلمبيا

مترجم: فاطمه پورمزرعه</TEXT>
</DOC>
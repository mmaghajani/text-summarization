<?xml version="1.0" encoding="utf-8" ?>
<DOC>
<DOCNO>900</DOCNO>
<DATE-TIME>1391/04/22</DATE-TIME>
<CATEGORY>اجتماعی</CATEGORY>
<TITLE>زير ذره‌بين
جهان و كابوس انفجار جمعيت</TITLE>
<SUMMARY></SUMMARY>
<NARRATIVE></NARRATIVE>
<TEXT>
از سال 1989 روزي با عنوان روز جهاني جمعيت در تقويم ثبت شد تا جهان، عواقب رشد بي‌رويه جمعيت را از ياد نبرد. اين تاريخ در واقع يادآور روزي است كه در آن جمعيت جهان از مرز پنج ميليارد گذشت. البته از آنجا كه هر ثانيه سه نفر به اين تعداد افزوده مي‌شود، يعني هر هفته بيش از 1/5 ميليون و هر سال بيش از ۸۰ ميليون نفر جمعيت كره زمين بيشتر مي‌شود، اين تعداد چند ماهي است از مرز هفت ميليون نفر هم گذشته است. ۹۹ درصد اين رشد جمعيت، در كشورهاي در حال توسعه اتفاق افتاده است.

در چنين شرايطي به اعتقاد بسياري از كارشناسان ضرورت كنترل همزمان جمعيت و مصرف، در جهت حفظ محيط زيست براي بشر آينده بيش از هر زماني احساس مي‌شود. آنها تاكيد مي‌كنند بايد براي ايجاد پايداري، مصرف را در كشور‌هاي غني و زاد و ولد را در كشورهاي فقير كاهش داد. در شرايط كنوني به نظر مي‌رسد به يك دوره حياتي براي آينده بشريت و كره زمين رسيده‌ايم، چون تغييراتي كه در سلامت بشر و محيط طبيعي در راهند، بسيار جدي هستند. هرچند افزايش زاد و ولد و مسأله جمعيت طي سال‌هاي گذشته در بحث‌هاي مربوط به پايداري محيط زيست نقش محوري داشته، در سال‌هاي اخير كمتر مورد توجه بوده است. يكي از دلايل آن اين بوده است كه كشورهاي در حال توسعه مي‌گفتند مطرح شدن مسأله افزايش زاد و ولد، بهانه غرب براي پنهان كردن اسراف و روندهاي غيرطبيعي مصرف در غرب بوده است.

براساس پيش‌بيني حد مياني سازمان ملل متحد، جمعيت جهان در آخر اين قرن (قرن ۲۱ ميلادي) به بيش از ده ميليارد نفر خواهد رسيد. اين افزايش جمعيت سه ميلياردي عمدتا ناشي از افزايش زاد و ولد در كشورهاي كمتر توسعه يافته خواهد بود و جمعيت قاره آفريقا به تنهايي دو ميليارد نفر افزايش پيدا خواهد كرد. به همين دليل هم بايد در برنامه‌هاي تنظيم خانواده در اين كشورها سرمايه‌گذاري كرد، بايد نقش زنان را تقويت كرد، بهداشت كودكان و زنان را افزايش داد و امكانات بيشتري فراهم كرد تا كشورهاي فقيرتر در آموزش و پرورش سرمايه‌گذاري كنند. گزارش سازمان ملل متحد توصيه مي‌كند كشورهاي توسعه يافته از همگاني شدن دسترسي به برنامه‌هاي تنظيم خانواده حمايت كنند. اگر زاد و ولد در كشورهاي توسعه نيافته كاهش پيدا نكند، تا آخر اين قرن به جاي جمعيت ده ميلياردي، كره زمين ۲۲ ميليارد نفر جمعيت خواهد داشت كه ۱۷ ميليارد از آنها آفريقايي خواهند بود. به اين ترتيب با افزايش مصرف غذا، آب و ديگر منابع در كشورهاي فقيرتر، كشورهاي غني بايد ميزان مصرف خود را كاهش دهند. قدم اول در غرب بايد كاهش اسراف مواد غذايي و كاهش استفاده از سوخت‌هاي فسيلي باشد. يك كودك در جهان در حال توسعه 30 تا 50 برابر كمتر از يك كودك در كشورهاي توسعه يافته آب مصرف مي‌كند. توليد گاز دي‌اكسيدكربن هم كه نشانه ميزان مصرف انرژي است، در كشورهاي توسعه يافته تا 50 برابر بيشتر از كشورهاي توسعه نيافته است.</TEXT>
</DOC>
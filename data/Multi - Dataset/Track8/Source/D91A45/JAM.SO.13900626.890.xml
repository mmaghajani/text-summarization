<?xml version="1.0" encoding="utf-8" ?>
<DOC>
<DOCNO>890</DOCNO>
<DATE-TIME>1390/06/26</DATE-TIME>
<CATEGORY>اجتماعی</CATEGORY>
<TITLE>نگراني از انفجار جمعيت جهان</TITLE>
<SUMMARY>جام جم آنلاين: سازمان ملل متحد پیش بینی می‌کند جمعیت جهان به زودی مرز 7 میلیارد نفر را پشت سر خواهد گذاشت. یک بررسی جدید نشان می‌دهد گسترش آموزش راه موثری در کنترل جمعیت و جلوگیری از تشدید فقر و گرسنگی در کشورهای پیرامونی است.</SUMMARY>
<NARRATIVE></NARRATIVE>
<TEXT>
به گزارش دويچه وله، تعیین جمعيت دقیق ساکنان کره‌ زمین کار ساده‌ای نیست. در بسیاری از کشورهای فقیر و در حال توسعه سرشماری با دقت کافی انجام نمی‌شود و نوسان شمار درگذشتگان و نورسیدگان در بسیاری از مناطق شدید است. به رغم این، سازمان ملل متحد 31 اکتبر سال جاری را به عنوان تاریخ نمادین تولد هفت میلیاردمین شهروند جهان تعیین کرده است.

افزایش یک میلیاردی جمعیت در دو دهه

جمعیت جهان در دو هزار سال پیش 300 میلیون نفر برآورد شده است. بیش از 18 قرن طول کشید تا این تعداد مرز یک میلیارد را پشت سر بگذارد. از آن پس رشد جمعیت شتابی نگران‌کننده به خود گرفته است. از آغاز قرن بیست و یکم تا امروز حدود یک میلیارد نفر به ساکنان کره زمین اضافه شده‌اند. این در حالی است که آهنگ افزایش جمعیت در کشوری چون آلمان منفی و در اغلب کشورهای پیشرفته‌ اروپا نزدیک به صفر است.

بیشترین افزایش جمعیت به کشورهای آسیایی و آفریقایی مربوط می‌شود. آلمان و اتیوپی در حال حاضر هر یک 80 میلیون نفر جمعیت دارند. در صورت ادامه‌ روند کنونی تا سال 2050 میلادی اتیوپی 174 ميليون و آلمان تنها 72 میلیون جمعیت خواهند داشت.

خطر بروز جنگ بر سر آب

سازمان ملل متحد پیش بینی می‌کند که جمعیت جهان تا سال 2050 میلادی می‌تواند به 10 میلیارد و 500 میلیون نفر برسد. این افزایش در آسیا و آفریقا متمرکز خواهد بود که از میزان رشد بیشتری برخوردارند. پیش بینی می‌شود جمعیت هند به زودی از چین يك میلیارد و 300 میلیون نفری بیشتر شود.

مطابق برآورد کارشناسان سازمان ملل  نیجریه که اکنون با 162 میلیون نفر پر جمعیت‌ترین کشور آفریقاست تا 40 سال دیگر 750 میلیون نفر ساکن خواهد داشت. کارشناسان ابراز نگرانی می‌کنند که کمبود منابع غذایی و ذخائر طبیعی در مناطقی که محل تمرکز افزایش جمعیت هستند مشکلات فراوانی برپاکند.

جنگ کشورهای همسایه بر سر منابع آبی یکی از خطرهایی است که بسیاری از کشورهای آفریقا و خاورمیانه را تهدید می‌کند. در سال‌های گذشته نیز مناقشه و درگیری‌هایی که نحوه‌ استفاده از آبهای مشترک زمینه‌ساز آن بوده زیاد اتفاق افتاده است.

مرگ زودرس یک هشتم کودکان آفریقا

گرسنگی و مرگ زودرس یکی از پیامدهای افزایش جمعیت در کشورهای فقیر به شمار می‌رود که نهادهای بین‌المللی در صدد مبارزه با آن هستند. یونیسف که از سوی سازمان ملل حمایت از حقوق کودکان را بر عهده دارد در تازه‌ترین گزارش خود که پنج‌شنبه 15 سپتامبر منتشر شد اعلام کرد در سال گذشته میلادی روزانه 21 هزار کودک زیر پنج ساله جان سپرده‌اند.

بنابر این گزارش در دو دهه‌ گذشته شمار مرگ‌های زودرس در میان کودکان یک سوم کاهش یافته است. سال 1990 بیش از 12 میلیون کودک پیش از پنج سالگی جان خود را از دست داده‌اند، این تعداد در سال 2010 هفت میلیون و 600 هزار نفر ثبت شده است. به گزارش یونیسف، به رغم بهبود نسبی در این زمینه همچنان میزان مرگ زودرس در برخی مناطق بسیار بالاست. بر این اساس در کشورهای جنوب صحرای آفریقا از هر 8 کودک یکی پیش از پنج سالگی جان خود را از دست می‌دهد که این میزان 17 برابر متوسط کشورهای توسعه‌یافته است.

آموزش، راهی برای جلوگیری از انفجار جمعیت

تازه‌ترین پژوهش‌های "انستیتوی جمعیت و توسعه‌ برلین" نشان می‌دهد که آموزش، به ویژه ادامه‌ تحصیل دختران در کشورهای در حال توسعه، نقشی تعیین کننده در کند شدن آهنگ رشد جمعیت دارد. راینر کلینگ‌هولز، مدیر این موسسه 15 سپتامبر با اشاره به بررسی‌های انجام شده اعلام کرد، کشورهایی چون کره جنوبی و هنگ کنگ می‌توانند الگوی مناسبی برای کشورهای جنوب آفریقا باشند.

خبرگزاری آلمانی "د. آ. د. پ." از قول کلینگ‌هولز نوشت وضعیت کره جنوبی در دهه‌ ۵۰ میلادی از بسیاری از کشورهای آفریقایی در شرایط کنونی بدتر بوده است. او گفته است سرمایه‌گذاری هدفمند در آموزش و پرورش و دادن حق مساوی به دختران و پسران، به کاهش میزان افزایش جمعیت در کره و نهایتا جهش اقتصادی این کشور انجامیده است.

دو برابر شدن پروژه‌های آموزشی در آفریقا

مدیر "انستیتوی جمعیت و توسعه‌ برلین" به سیاستمداران آلمان توصیه می‌کند کمک‌های خود به کشورهای در حال توسعه را در بخش آموزش افزایش دهند. وزیر توسعه‌ آلمان، دیرک نیبل در ماه مارس سال جاری خبر داد که پروژه‌های آموزشی این کشور در آفریقا تا سال 2013 میلادی دوبرابر خواهد شد.

کارشناسان معتقدند توجه به ادامه تحصیل دختران جوان در کشورهای آفریقایی نقش مهمی در باردار شدن زودهنگام آنها خواهد داشت. نهادهایی که درگیر برنامه‌های کنترل جمعیت جهان هستند بر این اعتقادند که بخش بزرگی از تلاش‌ها باید در کشورهای آفریقایی متمرکز شود که اکنون فقیرترین منطقه‌ جهان و دارای بالاترین میزان افزایش جمعیت به شمار می‌رود.

کلینگ‌هولز معتقد است تا نیمه‌ قرن 21 بیشترین تعداد شهروندان آماده‌ ورود به بازار کار نه در کشورهای آسیایی که ساکنان آفریقا خواهند بود. او می‌گوید جنبش‌های انقلابی در شمال آفریقا نشان داد که نقش توسعه در این قاره از چه اهمیتی برخوردار است.</TEXT>
</DOC>
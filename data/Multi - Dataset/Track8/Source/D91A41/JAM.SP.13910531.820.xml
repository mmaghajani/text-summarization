<?xml version="1.0" encoding="utf-8" ?>
<DOC>
<DOCNO>820</DOCNO>
<DATE-TIME>1391/05/31</DATE-TIME>
<CATEGORY>ورزشی</CATEGORY>
<TITLE>المپيك 2012 لندن
مدال‌ها چگونه توزيع شد</TITLE>
<SUMMARY>جام جم آنلاين: المپيك 2012 لندن ثابت كرد ميزباني نقش غيرقابل انكاري در قهرماني چين در المپيك قبلي ايفا كرده بود.</SUMMARY>
<NARRATIVE></NARRATIVE>
<TEXT>
چيني‌ها در حالي در پكن 2008 براي نخستين بار صدرنشين جدول توزيع مدال‌ها شدند كه 51 مدال طلا به‌دست آوردند و جمع كل مدال‌هايشان به 100 رسيده بود.

آنها اما در المپيك 2012 لندن، 13 طلا كمتر از المپيك قبلي به‌دست آوردند و با مجموع 88 مدال به كار خود خاتمه دادند.

در مورد بريتانيا هم نمي‌توان نقش ميزباني را در ايستادن آنها روي سكوي سوم ناديده گرفت.

بريتانيايي‌ها در المپيك پكن با كسب 47 مدال و 19 طلا بعد از چين، آمريكا و روسيه چهارم شده بودند، اما در لندن 2012، در مجموع 18 مدال بيشتر از المپيك قبلي به دست آوردند و با 29 مدال طلا بالاتر از روسيه در مكان سوم قرار گرفتند.

در اين ميان آمار در مورد برخي كشورها از جمله كره جنوبي و ايتاليا هم قابل توجه است. كره‌اي‌ها كه بعد از چين، دومين تيم برتر آسيايي المپيك 2012 لندن لقب گرفتند درست مانند المپيك 2008 پكن 13 مدال به دست آوردند. البته آنها در پكن با 13 طلا هفتم شدند، اما در لندن با همين تعداد طلا در مكان پنجم قرار گرفتند.

ايتاليا هم با كسب هشت مدال طلا، درست به اندازه المپيك قبلي طلا درو كرد، اما مثل كره جنوبي در جدول توزيع مدال‌ها ارتقا داشت و با ايستادن در رده هشتم المپيك 2012 لندن، به اندازه يك پله بالاتر از چهار سال قبل ايستاد.

در مجموع از 10 كشوري كه در المپيك 2008 پكن رده‌هاي اول تا دهم را به خود اختصاص دادند، 9 كشور در المپيك 2012 لندن هم در ميان برترين‌ها بودند كه اين نشان مي‌دهد روند صعودي ورزش در اين كشورها تداومي پايدار داشته است.

در اين بين تنها كشوري كه در المپيك قبلي هشتم شد و در اين المپيك جايي در ميان 10 تيم نداشت ژاپن بود كه در لندن دو طلا كمتر از پكن به دست آورد و با همين دو طلا، جايگاه هشتمي خود را با يازدهمي عوض كرد.

آلمان و استراليا هم با وجود قرار گرفتن در ميان 10 كشور برتر المپيك افتي چشمگير داشتند و روي هم رفته در مقايسه با چهار سال پيش 12 مدال طلا كمتر به دست آوردند.

آلمان‌ها در پكن 16 و استراليايي‌ها 14 طلا به دست آورده بودند كه اين تعداد براي آنها در المپيك اخير به 11 و هفت كاهش پيدا كرد.

در مجموع 85 كشور در المپيك 2012 لندن مدال كسب كردند كه البته مدال‌هاي 31 كشور از اين جمع فاقد طلا و فقط از رنگ نقره يا برنز بود.

هفت كشور از جمله افغانستان، تاجيكستان، بحرين، عربستان و كويت كه همگي در اطراف ما قرار دارند، فقط به يك مدال برنز رسيدند و پنج كشور هم بودند كه يك مدال گرفتند، اما جنس همان تك مدال طلا بود.

در اين ميان بايد به دونده اوگاندايي اشاره كرد كه مدال طلاي دوي ماراتن المپيك را به دست آورد؛ مدال با ارزشي كه مراسم اهداي آن در جريان اختتاميه المپيك برگزار شد.</TEXT>
</DOC>
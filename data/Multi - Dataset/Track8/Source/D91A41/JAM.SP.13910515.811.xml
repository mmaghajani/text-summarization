<?xml version="1.0" encoding="utf-8" ?>
<DOC>
<DOCNO>811</DOCNO>
<DATE-TIME>1391/05/15</DATE-TIME>
<CATEGORY>ورزشی</CATEGORY>
<TITLE>المپيك 2012
پايان مايكل فلپس با 21 مدال</TITLE>
<SUMMARY></SUMMARY>
<NARRATIVE></NARRATIVE>
<TEXT>
مايكل فلپس، نابغه شناي آمريكا و پرافتخارترين ورزشكار تاريخ المپيك در فينال 100 متر پروانه مسابقات شناي المپيك 2012 لندن هم با ثبت زمان 51 ثانيه و 21 صدم ثانيه صاحب مدال طلا شد تا در تاريخ رقابت‌هاي المپيك دست نيافتني‌تر شود.

فلپس با قهرماني در 100 متر پروانه، تعداد مدال‌هاي خود در المپيك 2012 لندن را به 3 طلا و 2 نقره رساند. در مجموع سه دوره حضور در المپيك هم تعداد مدال‌هاي فلپس به عدد دست نيافتني 21 رسيد. او با 17 مدال طلا، 2 نقره و 2 برنز پرافتخارترين ورزشكار تاريخ المپيك است. البته رقابت‌هاي شناي 100 متر پروانه آخرين رقابت فلپس در المپيك لندن بود. حالا بايد چهار سال منتظر ماند و ديد آيا اين شناگر بیست و هفت ساله، در سن 31 سالگي هم مي‌تواند يكي از شناگران مدعي در المپيك 2016 برزيل باشد يا اين‌كه بيست و يكمين مدال، آخرين مدال او در تاريخ المپيك خواهد بود؟

طولاني‌ترين بازي تاريخ تنيس

راجر فدرر فكر نمي‌كرد براي رسيدن به فينال تنيس المپيك 2012 لندن مجبور باشد ركورد طولاني‌ترين بازي تاريخ تنيس در ادوار مختلف المپيك را بشكند. مرد شماره يك تنيس جهان در ديدار نيمه‌نهايي به مصاف خوان مارتين دل‌پوتروي آرژانتيني رفت و اين حريف را پس از چهارساعت و 43 دقيقه از پيش رو برداشت. فدرر گيم اول اين مسابقه را در 36 دقيقه با نتيجه 6 بر 3 برد، اما در گيم دوم كه 67 دقيقه به طول انجاميد 7 بر 6 شكست خورد تا كار به گيم آخر كشيده شود؛ گيمي كه نزديك به سه ساعت به طول انجاميد و در نهايت با برتري 19 بر 17 فدرر و صعود او به فينال به پايان رسيد. در ديگر ديدار نيمه‌نهايي اين رشته اندي ماري بريتانيايي با شكست مرد شماره دو تنيس جهان، نواك جوكوويچ به فينال رقابت‌هاي تنيس المپيك راه يافت تا انگليسي‌ها از هم‌اكنون براي تماشاي فينال فدرر ـ ماري لحظه شماري كنند.

صعود دونده بدون پا

اسكار پستوريوس، دونده معلول اهل آفريقاي جنوبي كه با دو پاي مصنوعي مي‌دود موفق شد در مرحله مقدماتي دوي 400 متر مردان با قرار گرفتن در رده دوم گروه خود به مرحله نيمه نهايي راه پيدا كند. اين ورزشكار موفق شد ركورد 45 ثانيه و 44 صدم ثانيه را براي خود به ثبت برساند كه از ركورد قبلي او در سال جاري كه 45 ثانيه و 52 صدم ثانيه بود بهتر است. حضور اين ورزشكار با تشويق شديد تماشاگران حاضر در ورزشگاه المپيك لندن همراه بود./ ايسنا

اعتراف قهرمان شناي المپيك

كمرون فان در برگ، شناگر آفريقاي جنوبي و برنده مدال طلاي شناي 100 متر قورباغه مردان اعتراف كرد كه در مسابقه فينال از حركت غيرقانوني «پاي دلفين» استفاده كرده است. اين شناگر گفت: قطعا كاري كه انجام دادم، يك عمل اخلاقي نبوده است، اما نمي‌توانستم چهار سال تلاش و كار سختم را به خطر بيندازم، زيرا ساير ورزشكاران هم چنين كاري انجام مي‌دهند. سال گذشته هم چنين اتفاقي افتاد و من نتوانستم به مدال برسم.

تصاوير تلويزيوني كه از زير آب استخر محل برگزاري رقابت‌هاي شناي المپيك مخابره شده، نشان مي‌دهد كه فان در برگ در ابتداي مسابقه خود سه بار از «پاي دلفين» استفاده كرد، در حالي كه قوانين فينا به ورزشكاران اجازه مي‌دهد كه فقط يك بار اين عمل را انجام دهند. البته فينا اعلام كرده كه به دليل نبود فناوري داوري در زير آب نمي‌تواند مجازاتي عليه اين شناگر در نظر بگيرد./ ايسنا

قهرماني روسيه در جودو

ماراتن هفت روزه رقابت‌هاي جودوي بازي‌هاي المپيك 2012 لندن با قهرماني روسيه در سالن اكسل شهر لندن به پايان رسيد. در اين رقابت‌ها 387 جودوكار به مدت پنج روز به رقابت پرداختند كه در پايان روسيه با كسب سه مدال طلا، يك نقره و يك برنز قهرمان شد، فرانسه با دو مدال طلا و پنج برنز عنوان نايب قهرماني را به خود اختصاص داد و كره‌جنوبي با دو مدال طلا و يك برنز سوم شد.

ديدار نهايي پيكارهاي وزن 100+ كيلوگرم جودوي بازي‌هاي المپيك را اسطوره‌هاي پرمدال جودوي جهان برگزار كردند كه طي آن تدي رنر فرانسوي با يك امتياز وازاري مقابل ميخائيلين روس به برتري رسيد./ جام‌جم

جوان‌ترين مدال‌آور المپيك

يك شناگر پانزده ساله آمريكايي مدال طلاي المپيك لندن را به دست آورد. كيتي لدكي در ماده 800 متر آزاد زنان موفق شد با ثبت زمان 8 دقيقه و 14 ثانيه و 63 صدم ثانيه، مدال طلاي المپيك را از آن خود كند.

كيتي تا پايان روز نهم بازي‌هاي المپيك جوان‌ترين ورزشكاري است كه موفق به كسب مدال بازي‌ها شده است./ جام‌جم</TEXT>
</DOC>
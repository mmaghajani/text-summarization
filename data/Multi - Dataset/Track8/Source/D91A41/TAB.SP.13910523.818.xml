<?xml version="1.0" encoding="utf-8" ?>
<DOC>
<DOCNO>818</DOCNO>
<DATE-TIME>1391/05/23</DATE-TIME>
<CATEGORY>ورزشی</CATEGORY>
<TITLE>مشعل المپیک سی‌ام خاموش شد </TITLE>
<SUMMARY></SUMMARY>
<NARRATIVE></NARRATIVE>
<TEXT>
مراسم اختتامیه سی‌امین دوره بازیهای المپیک در شرایطی بامداد امروز دوشنبه در ورزشگاه المپیک پارک لندن برگزار شد که در حضور بازیکن اسطوره‌ای فوتبال برزیل، پرچم المپیک تحویل شهردار ریودوژانیرو شد و مشعل المپیک لندن خاموش شد.

به گزارش خبرنگار اعزامی مهر به لندن، مراسم اختتامیه سی امین دوره بازیهای المپیک که از روز ششم مرداد به میزبانی لندن وو با حضور ورزشکارانی از 204 کشور جهان آغاز شده بود، بامداد امروز دوشنبه در ورزشگاه المپیک پارک برگزار شد و در پایان پرچم المپیک به میزبان آینده این رقابتها یعنی شهر ریودوژانیرو برزیل تحویل داده شد.

این مراسم در بخش های مختلفی برگزار شد که با نمایش زندگی شهروندان لندنی آغاز شد و سپس با نمایش های شاد و اجرای موسیقی ادامه یافت و پس از آن تیم های شرکت کننده متفاوت از مراسم افتتاحیه از مقابل جایگاه رژه ررفتند و بیش از دو ساعت ایستاده مراسم را تماشا کردند.

مراسم تحویل پرچم المپیک به شهردار ریودوژانیرو در حضور ژاک روگ رئیس کمیته بین المللی المپیک برگزار شد و سپس "پله" بازیکن اسطوره ای فوتبال برزیل نیز وارد ورزشگاه شد و در حالی که پیراهن شماره 10 بیادمادنی اش را پوشیده بود دقایقی در شادی هموطنانش شرکت کرد.

در بخش پایان مراسم "لرد سباستین کوه" رئیس المپیک لندن 2012 پیام خود را قرائت کرد و پس از آن ژاک روگ نیز به عنوان رئیس کمیته بین المللی المپیک پیامش را خواند و در نهایت مشعل سی امین دوره بازیهای المپیک در ورزشگاه اصلی شهر لندن خاموش شد.

کاروان ورزش ایران که با 53 ورزشکار در این دوره از بازیهای شرکت کرده بود با کسب 12 مدال طلا، نقره و برنز به عنوان هفدهمی در این مسابقات دست پیدا کرد. این بهترین نتیجه ایران در تمام ادوار گذشته بازیهای المپیک بوده است. </TEXT>
</DOC>
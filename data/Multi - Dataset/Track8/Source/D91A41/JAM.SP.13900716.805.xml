<?xml version="1.0" encoding="utf-8" ?>
<DOC>
<DOCNO>805</DOCNO>
<DATE-TIME>1390/07/16</DATE-TIME>
<CATEGORY>ورزشی</CATEGORY>
<TITLE>با حكم دادگاه آزاد شد
شركت دوپينگي‌ها در المپيك لندن !</TITLE>
<SUMMARY>جام جم آنلاين: دادگاه بین المللی داوری ورزش روز پنجشنبه 6 اكتبر با صدور حكمي راه را براي شركت ورزشكاراني كه به دليل دوپينگ محروم شده بودند به المپيك لندن گشود. </SUMMARY>
<NARRATIVE></NARRATIVE>
<TEXT>
به گزارش جام جم آنلاين به نقل از رويترز، دادگاه بین المللی داوری ورزش، احکام کمیته بین المللی المپیک دایر بر ممنوعیت شرکت ده ها ورزشکار در مسابقات المپیک 2012 لندن را لغو کرد زيرا يكي از مواد آيين نامه المپيك را غيرقابل اجرا دانست.

به این ترتيب ورزشکاراني كه به خاطر دوپینگ از شرکت در مسابقات محروم شده بودند، مي توانند در المپيك 2012 لندن شركت كنند.

بر اساس ماده 45 آیین نامه کمیته بین المللی المپیک كه اغلب " قانون اوزاكا" ناميده مي شود و اکنون با حكم  دادگاه بین المللی داوری ورزش لغو شده، هر ورزشکاری که  به دليل عدم رعايت قوانين ضد دوپينگ حکم تعلیق شش ماه یا بیشتر را داشت، از شرکت در دور بعدی مسابقات المپیک خود بخود محروم  مي شد.

این حکم دادگاه پس از بررسی درخواست کمیته المپیک آمریکا در مورد محرومیت لاشاون مریت، قهرمان المپيك رشته دو 400 متر صادر شد. او در 2009 و  2010 به مدت 21 ماه به دليل دوپينگ محروم شده بود.

محرومیت لاشاون مریت در ژوئيه سال جاري خاتمه يافت و او با حضور در رقابت هاي دو و ميداني قهرماني جهان در دائگو كره جنوبي توانست مدال نقره دو 400 متر مردان و نيز دو 4 در 400 متر امدادي را براي آمريكا كسب كند.

با لغو قانون اوزاكا ، لاشاون مریت تيم دو و ميداني آمريكا را در المپيك 2012 لندن همراهي خواهد كرد.

ماتیو ریب، رئیس دادگاه بین المللی داوری ورزش، گفت: دادگاه بین المللی داوری ورزش، درخواست کمیته المپیک آمریکا را مورد بررسی قرار داد و تصمیم گرفت که حکم کمیته بین المللی المپیک در این زمینه را بی اعتبار و غیر قابل اجرا بداند.

در واکنش به این حکم، ژاک روگ رئیس کمیته بین المللی المپیک گفت: اين حكم تاسف برانگيز است و ما با اتكا به آژانس جهاني ضد دوپينگ مجازات هاي سخت تري را براي متخلفان تعيين خواهيم كرد.

ژاك روگ افزود: ما به حكم بین المللی داوری ورزش احترام مي گذاريم اما براي اينكه حقوق ورزشكاران پاك محفوظ بماند، ما نيز پیشنهادی را هنگام تجدید نظر در مقررات آژانس جهاني ضد دوپینگ در سال 2013 تنظيم خواهيم كرد كه  مفاد آن تاثير همين قانوني را داشته باشد كه به حكم دادگاه لغو شده است. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>809</DOCNO>
<DATE-TIME>1391/05/07</DATE-TIME>
<CATEGORY>ورزشی</CATEGORY>
<TITLE>متن و حاشیه افتتاح سی‌امین المپیک در لندن </TITLE>
<SUMMARY></SUMMARY>
<NARRATIVE></NARRATIVE>
<TEXT>
بازیهای المپیك 2012 ، جمعه شب طی مراسم پر زرق و برقی در ورزشگاه اصلی پارك المپیك شهر لندن افتتاح شد.   
 
به گزارش ایرنا، سران و مقامات ارشد بیش از 100 كشور جهان به همراه 62 هزار تماشاگر حاضر در ورزشگاه از نزدیك شاهد مراسم افتتاحیه بازیهای المپیك لندن كه با عنوان 'جزایر شگفت انگیز' برگزار شد، بودند.

80 هزار تماشاگر در ورزشگاه حاضر خواهند بود ولی ظاهرا برخی از بلیت های گران قیمت آیین افتتاحیه به موقع به فروش نرفت.

همزمان با برگزاری این مراسم، تدابیر امنیتی در اطراف دهكده المپیك و دیگر مناطق شهر لندن تشدید شده و هزاران نیروی امنیتی و انتظامی برای تامین امنیت این مراسم به كار گرفته شدند.

تعداد زیادی از نیروهای ارتش، پلیس و ماموران انتظامی و امنیتی ویژه المپیك در اطراف ورزشگاه و پارك المپیك حضور داشتند و واحدهایی از نیروهای دریایی و هوایی نیز در شهر لندن و اطراف آن در آماده باش كامل به سر می بردند.

همانطوریكه پیش بینی شده بود، بیش از یك میلیارد نفر در سراسر جهان، پخش زنده این مراسم را از شبكه های تلویزیونی تماشا كردند.

همچنین چند دستگاه صفحه نمایش بزرگ در برخی میادین و پارك های لندن و دیگر شهرهای بزرگ انگلیس تعبیه شد تا مردم بتوانند بطور مستقیم مراسم افتتاحیه را تماشا كنند.

برای برگزاری مراسم افتتاحیه بیش از 15 هزار نفر به كار گرفته شده بودند كه طی ماههای گذشته وظایف خود را در پشت درهای بسته انجام داده بودند.

همچنین بیش از 27 میلیون پوند فقط برای طراحی و اجرای این مراسم سه ساعته هزینه شد.

مراسم افتتاحیه المپیك برای انگلیسی ها كه این بازیها را به عنوان ویترینی برای بهبود وجهه خود و همچنین موتور محركه ای برای پشت سرگذاشتن ركود اقتصادی جاری می دانند، از اهمیت زیادی برخوردار است.

مقامات برگزاری مسابقات المپیك، سال گذشته 'دنی بویل' كارگردان مشهور سینما و برنده جایزه اسكار را برای طراحی و اجرای برنامه افتتاحیه المپیك لندن انتخاب كردند.

بر اساس برنامه اعلام شده، الیزابت دوم ملكه انگلیس به عنوان رییس كشور میزبان سی امین دوره بازیهای المپیك، بطور رسمی آغاز بازیها را اعلام كرد.

در كنار برنامه های سرگرم كننده نظیر موزیك و آتش بازی، رژه ورزشكاران كشورهای شركت كننده در بازیها، سوگند دسته جمعی ورزشكاران، مربیان و داوران و در نهایت روشن شدن مشعل اصلی بازیها از جمله برنامه های شب افتتاحیه بود.

بلیت های مراسم افتتاحیه بین 12/20 (20 پوند و 12 پنس) تا 2012 پوند به فروش رفته است.

انگلیس بیش از 9 میلیارد پوند برای برگزاری بازیهای المپیك لندن از جمله ساخت ورزشگاه ها و دهكده المپیك هزینه كرده است و مقامات این كشور امیدوارند كه طی چهار سال آینده حدود 13 میلیارد پوند به خاطر میزبانی المپیك درآمد اضافی كسب كنند.

بیش از 10 هزار ورزشكار از 204 كشور جهان و در حدود 30 رشته ورزشی در المپیك امسال رقابت خواهند كرد. </TEXT>
</DOC>
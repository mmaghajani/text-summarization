<?xml version="1.0" encoding="utf-8" ?>
<DOC>
<DOCNO>832</DOCNO>
<DATE-TIME>1391/05/06</DATE-TIME>
<CATEGORY>اجتماعی</CATEGORY>
<TITLE>عضو كميسيون بهداشت و درمان مجلس:
كمبود پرسنل در حوزه بهداشت و درمان كشور </TITLE>
<SUMMARY>پزشكان براي ارائه خدمات پزشكي به مردم، نيازمند انگيزه هستند؛ اما متأسفانه، اين بخش در برنامه مسئولان كم‌رنگ شده است، از اين‌ روی، تنها راه براي شكوفايي پزشك خانواده، افزايش انگيزه پرسنل است.</SUMMARY>
<NARRATIVE></NARRATIVE>
<TEXT>
اجراي كامل طرح پزشك خانواده، نه تنها موجب بيكاري پزشكان عمومي نمي‌شود، بلكه افزايش به‌كارگيري پزشکان را به‌ دنبال دارد.

به گزارش «تابناک»، حميدرضا عزيزي فارساني در واكنش با اظهارات مسئولان حوزه سلامت مبني‌ بر اشتغال سی هزار و بيكاري نزدیک پنجاه هزار نفر از پزشكان با اجراي طرح پزشك خانواده، افزود: بنا بر اظهارات اين مسئول سازمان نظام پزشكي به ازاي هر دو هزار و پانصد نفر يك پزشك در نظر گرفته شده است، حال آن كه ميزان استاندارد پزشك براي پزشك خانواده، به ازاي هر يك‌هزار نفر يك پزشك است.

نماينده مردم اردل، كيار، كوهرنگ و فارسان در دوره نهم مجلس شوراي اسلامي، با تأكيد بر كمبود پرسنل در حوزه بهداشت و درمان كشور، گفت:‌ بيكاري پرسنل متخصص در آينده خلاف واقع است، چون هم‌اكنون در بيشتر مناطق و شهرستان‌ها با كمبود پزشك روبه‌رو هستيم.

وي با تأكيد بر اين‌كه هم‌اكنون حوزه سلامت كشور به‌ويژه اجراي طرح پزشك خانواده به هفتاد هزار پزشك نياز دارد، گفت: مسئولان بايد مشكلات حوزه بهداشت و درمان در تأمين كادر متخصص پزشكي را در جاي‌ ديگر بررسي كنند، چرا كه بخش مغفول مانده كمبود نيروي متخصص در نبود آموزش‌هاي لازم است.

اين نماينده مجلس نهم، با بيان اين‌كه تنها راه براي تأمين كادر متخصص پزشك خانواده افزايش طرح‌هاي تشويقي است، تصريح كرد: پزشكان براي ارائه خدمات پزشكي به مردم، نيازمند انگيزه هستند؛ اما متأسفانه اين بخش در برنامه مسئولان كم‌رنگ شده است. از اين‌ روی، تنها راه براي شكوفايي پزشك خانواده، افزايش انگيزه پرسنل است.

عضو كميسيون بهداشت و درمان مجلس نهم، بر لزوم هر چه زودتر طرح پزشك خانواده در كل كشور تأكيد كرد و گفت: به هر حال، آماده كردن گروه‌هاي پزشكي و فرستادن آنها به مناطق محروم، نيازمند برنامه‌ريزي‌هاي دقيق از سوي مسئولان است. در غير اين صورت، طرح پزشك خانواده يك طرح شكست خورده و اجرا ناشدنی است. اين طرح همه مردم را تحت پوشش قرار مي‌دهد؛ بنابراين، همه ۷۵‌ ميليون جمعيت كشور چشم انتظار اجراي هر چه زودتر آن هستند و اميد مي‌رود كه با اجراي آن بخشي از مشكلات بهداشت و درمان برطرف شود.</TEXT>
</DOC>
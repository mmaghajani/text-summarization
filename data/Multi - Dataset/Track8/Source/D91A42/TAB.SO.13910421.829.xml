<?xml version="1.0" encoding="utf-8" ?>
<DOC>
<DOCNO>829</DOCNO>
<DATE-TIME>1391/04/21</DATE-TIME>
<CATEGORY>اجتماعی</CATEGORY>
<TITLE>جزييات ادغام خدمات درمان اعتياد در پزشك خانواده</TITLE>
<SUMMARY></SUMMARY>
<NARRATIVE></NARRATIVE>
<TEXT>
مديركل درمان و حمايت‌هاي اجتماعي ستاد مبارزه با مواد مخدر از راه‌اندازي انواع مراكز سرپايي در حوزه‌هاي مختلف براي كاهش آسيب معتادان پرخطر، درمان نگهدارنده با داروهايي نظير متادون و شربت اپيوم و ارايه درمان سم‌زدايي و روان درماني خبرداد.

به گزارش ایسنا، محمدباقر صابري زفرقندي با تشريح جزييات ادغام خدمات درمان اعتياد در پزشك خانواده، گفت: همگام با اجرايي شدن تدريجي طرح پزشك خانواده، تلاش شده از ظرفيت در حال شكل‌گيري پزشك خانواده در جهت ارتقاي اقدامات ارزيابي و غربالگري، مداخلات سريع و حمايتي و ارجاع به درمانگران تخصصي استفاده شود.

وي افزود: با توجه به اينكه مداخلات اعتياد ملاحظات و جوانب خاص خود را دارد الحاق آن به برنامه‌هاي بهداشت و درمان عمومي بايد با دقت كافي صورت گيرد كه در اين خصوص مطالعات جامعي توسط گروه‌هاي پژوهشي دانشگاهي صورت گرفته و اجرايي خواهد شد.

مديركل درمان و حمايت‌هاي اجتماعي ستاد مبارزه با مواد مخدر با اشاره به راه‌اندازي مراكز سرپايي درمان سوء مصرف مواد مخدر تصريح كرد: همزمان با ابلاغ اصلاحيه قانون مبارزه با مواد مخدر، در جهت تنوع بخشي به روش‌هاي درمان اعتياد و ارتقاي مراكز موجود، آيين‌نامه و دستورالعمل مراكز درمان اعتياد مورد بازبيني قرار گرفت.

وي از راه‌اندازي انواع مراكز سرپايي در حوزه‌هاي مختلف براي كاهش آسيب معتادان پرخطر ، درمان نگهدارنده با داروهايي نظير متادون و شربت اپيوم و ارايه درمان سم زدايي و روان درماني خبرداد و گفت: اين مراكز تحت نظارت تخصصي دانشگاه‌هاي علوم پزشكي و سازمان بهزيستي و نيز كميته هاي ويژه كشوري و استاني فعاليت خواهند كرد.

زفرقندي درباره سرانه هر معتادي كه وارد مراكز گذري درمان مي شود نيز به ايسنا گفت: در مراكز گذري طيف وسيعي از خدمات كاهش آسيب ارايه مي شود كه از ارايه سرنگ و سوزن استريل تا تجويز متادون بعنوان درمان نگهدارنده را شامل مي شود و هزينه قابل توجهي را براي دستگاه‌هاي متولي اين برنامه از جمله دانشگاه‌هاي علوم پزشكي و سازمان بهزيستي در بر دارد.

وي ادامه داد: اين مراكز با با توجه به تاثيري كه بر تامين سلامت و امنيت جامعه دارند هيچگاه از اولويت‌هاي مراجع سياستگذاري اعتياد خارج نشده و تامين هزينه‌هاي آن مورد توجه بوده است؛ ضمن آن كه بايد هزينه اثر بخشي اين برنامه و البته تمامي مداخلات اعتياد مورد ارزيابي مستمر قرار گيرد .

مراكز گذري نتوانسته برخي از معتادان پرخطر را تحت پوشش و ساماندهي قابل قبولي قرار دهد

مديركل درمان و حمايت‌هاي اجتماعي ستاد مبارزه با مواد مخدر تصريح كرد: اين برنامه به دلايل مختلف نتوانسته برخي از معتادان پرخطر را تحت پوشش و ساماندهي قابل قبولي قرار دهد و به همين دليل همچنان معتادان كارتن خواب در انتظار مشاهده مي شوند كه براي اين دسته از معتادان كه خود قادر يا مايل به درمان و استفاده از خدمات رايگان كاهش آسيب در مراكز گذري نيستند مراكز ديگري پيش‌بيني شده كه با استفاده از ابزارهاي قانوني، امكان درمان و بازتواني با شيوه اقامتي را فراهم مي‌كنند.</TEXT>
</DOC>
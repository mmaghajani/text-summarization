<?xml version="1.0" encoding="utf-8" ?>
<DOC>
<DOCNO>839</DOCNO>
<DATE-TIME>1391/06/03</DATE-TIME>
<CATEGORY>اجتماعی</CATEGORY>
<TITLE>برای معاینات ویژه زنانه
پزشک خانواده مرد، همکار خانم خواهد داشت</TITLE>
<SUMMARY>خبرگزاری فارس: مدیر اجرایی برنامه پزشک خانواده شهری در استان فارس گفت: برای بیماری‌های زنان، تمام پزشکان خانواده مرد، همکار خانم از پرستاران یا ماماهای کارشناس انتخاب می‌کنند که معاینات ویژه زنانه را بر عهده می‌گیرد.</SUMMARY>
<NARRATIVE></NARRATIVE>
<TEXT>
حمیدرضا قاسم‌پور امروز در گفت‌وگو با خبرنگار فارس در شیراز اظهار داشت: با اجرای طرح پزشک خانواده هزینه‌ای که توسط مردم برای ویزیت متخصص پرداخت می‌شود بین 500 تا یک‌هزار و 500 تومان است.

مدیر اجرایی طرح پزشک خانواده در استان فارس بیان کرد: در بخش سرپایی متخصصان، سازمان‌های بیمه‌گر ویزیت‌ها را کامل می‌پردازند یعنی 15 هزار و 500 تومان تعرفه ویزیت فعلی را تا 90 درصد پرداخت می‌کنند.

وی ادامه داد: در بخش دولتی نیز که ویزیت متخصصان 5 هزار و 400 تومان است تنها 10 درصد هزینه توسط مردم پرداخت می‌شود.

به گفته وی، پس از اجرای طرح پزشک خانواده بخش دولتی و خصوصی تفاوت‌هایی به ویژه در بخش بستری خواهند داشت.

این مقام مسئول تصریح کرد: در بخش دولتی تعرفه‌ها دولتی است و بیمه‌ها به طور معمول تعرفه‌های دولتی را قبول دارند و آن را در صورتی که سطح یک و رایگان یا 90 درصد سطوح بعدی باشد به صورت کامل متعهد می‌شوند.

قاسم پور اضافه کرد: تنها در مورد بستری، سازمان‌های بیمه‌گر در بخش خصوصی تعرفه‌ها را معادل بخش دولتی پذیرفته و پرداخت می‌کنند بنابراین ما‌به‌التفاوت آن با بخش دولتی از خود مردم دریافت می‌‌شود.

وی در بخش دیگری از سخنان خود تصریح کرد: تحول عظیمی در سیستم بهداشت و درمان کشور در حال اتفاق افتادن است و به همین دلیل اشکالاتی را پیش رو داریم که با صبر و تحمل مردم به مرور برطرف می‌شود.

قاسم پور گفت: سیستم ارجاع در دنیا امتحان خود را پس داده و اینکه پزشک خانواده تشخیص می‌دهد که چه زمانی به نظر متخصص نیاز است هم از نظر سلامتی و هم از نظر هزینه بیمار به نفع خود وی و جامعه است.

وی در مورد افرادی که زیر پوشش بیمه کمیته امداد امام خمینی (ره) هستند خاطرنشان کرد: بیمه کمیته امداد مانند بیمه تامین اجتماعی و خدمات درمانی تمام هزینه‌ها را متقبل شده است و مشابه بقیه بیمه‌ها افراد زیر پوشش بیمه کمیته امداد امام (ره) در سطح یک از خدمات رایگان و در سطوح بعد با همان تخفیف‌هایی که برای سایر بیمه‌ها وجود دارد برخوردار هستند.

این مقام مسئول افزود: خدمات دارویی که مورد قبول سازمان‌های بیمه‌گر است در داروخانه‌هایی که پذیرش نسخه پزشک خانواده را دارند رایگان است اما سازمان‌های بیمه‌گر حق فنی را قبول ندارند و داروهای چند قیمتی با کمترین قیمت در سازمان‌های بیمه‌گر مورد قبول هستند و برخی از داروها نیز که به طور کل مورد قبول سازمان بیمه‌گر نیستند در داروخانه‌ها هزینه آن از مردم دریافت می‌شود.

وی تصریح کرد: مردم می توانند از داروخانه بخواهند که توضیح دهد کدام بخش از داروهای آنها رایگان محاسبه شده و چه داروهایی مشمول نشده است.

قاسم پور اضافه کرد: در آینده و با اجرای این طرح برای شهروندان پرونده سلامت تشکیل و با تمرکز بر پیشگیری به جای درمان تعداد دفعات مراجعه مردم به پزشک منطقی‌تر می‌شود.

وی ابراز داشت: همیشه بیمه‌ها در گذشته به موسسات بدهکاری‌هایی داشته‌اند و تا آنجا که ما اطلاع داریم تمام بدهکاری‌های سال گذشته در حال پرداخت است و در صدد پرداخت بدهی چند ماهه نخست سال نیز هستند.

به گفته مدیر اجرایی پزشک خانواده در فارس، اعتباراتی که برای برنامه پزشک خانواده گذاشته شده به صورت جداگانه اختصاص یافته و دغدغه‌ای برای پرداخت به مراکز و موسسات وجود ندارد.

وی ادامه داد: پرداخت مطالبات سازمان‌های بیمه‌گر به پزشکان خانواده طبق وعده انجام شد و در یکی دو روز آینده نیز مطالبات تا پایان مرداد پرداخت می‌شود و شهریور ماه نیز به صورت پیش‌پرداخت در دستور کار این سازمان‌ها است.

قاسم پور در بخش دیگری از این گفت‌وگو اظهار داشت: پرداخت به داروخانه‌ها نیز در حال انجام است و در این امر آزمایشگاه‌ها نیز مستثنی نیستند و به مجرد شروع همکاری در پایان ماه طبق قرارداد 80 درصد مطالبه خود را دریافت می‌کنند.

وی افزود: تعرفه آزمایشگاه‌ها در بخش خصوصی 21 درصد نسبت به سال گذشته افزایش یافته که به دلیل گران شدن کیت‌ها بوده و سازمان‌های بیمه‌گر نیز همین را قبول دارند.

قاسم پور تصریح کرد: آزمایشگاه‌هایی که با طرح پزشک خانواده قرارداد ببندند 70 درصد هزینه خود را از سازمان‌های بیمه‌گر دریافت می‌کنند و بدین ترتیب مردم 30 درصد از هزینه را تقبل می‌کنند.

وی تصریح کرد: این موضوع با روال قبل تفاوت چشم‌گیری دارد چرا که بخش خصوصی پیش از اجرای طرح پزشک خانواده، مابه‌التفاوت دریافتی خود از دولت را از مردم تامین می‌کرد و حدود 70 تا 80 درصد هزینه را مردم می‌پرداختند که با اجرای این برنامه شاهد کاهش چشمگیری از هزینه‌کرد مردم در آزمایشگاه‌ها خواهیم بود.

به گفته وی، آخرین فرصت برای ثبت‌نام پزشک خانواده 24 مهرماه است و درصورتی که فرد ثبت‌نام نکند یا به پزشکی غیر از پزشک خانواده خود مراجعه کند تمام هزینه‌ها بر عهده خود فرد است.

قاسم پور از مردم تقاضا کرد ارجاع به متخصص را به پزشک خانواده خود بسپارند و در این زمینه اصرار خاصی نداشته باشند.

انتهای پیام/صا10/ض1002</TEXT>
</DOC>
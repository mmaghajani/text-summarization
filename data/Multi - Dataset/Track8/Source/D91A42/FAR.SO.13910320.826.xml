<?xml version="1.0" encoding="utf-8" ?>
<DOC>
<DOCNO>826</DOCNO>
<DATE-TIME>1391/03/20</DATE-TIME>
<CATEGORY>اجتماعی</CATEGORY>
<TITLE>معاون فنی مرکز بهداشت خراسان‌رضوی:
پزشک خانواده عهده‌دار ارائه و مدیریت خدمات سلامتی است</TITLE>
<SUMMARY>خبرگزاری فارس: معاون فنی مرکز بهداشت خراسان‌رضوی گفت: پزشک خانواده در نخستین سطح خدمات عهده‌دار ارائه و مدیریت خدمات‌رسانی سطح اول است.</SUMMARY>
<NARRATIVE></NARRATIVE>
<TEXT>
به گزارش‌ خبرگزاری فارس از چناران، غلامحسین خدایی عصر امروز در جمع خبرنگاران در ارتباط با اجرای طرح پزشک خانواده اظهار کرد: پزشک خانواده پزشکی است که حداقل دارای مدرک حرفه‌ای پزشکی و مجوز معتبر برای این فعالیت در محل ارائه خدمت داشته باشد.

وی افزود: ‌ترکیب اعضای تیم سلامت برای پوشش 10 هزار نفر جمعیت چهار نفر پزشک عمومی، دو نفر پرستار، دو نفر ماما، یک نفر روان‌شناس بالینی، یک نفر کارشناس تغذیه و ... است که به خانواده‌ها ارائه خدمت می‌کنند.

وی ادامه داد: محل استقرار پزشک خانواده در شهر باید حداکثر یک و نیم کیلومتر از محل سکونت افراد تحت پوشش فاصله داشته باشد.

خدایی افزود: تحلیل وضعیت موجود در زمینه‌های تعداد و نوع واحدها در بخش دولتی و غیر دولتی، تعداد و نوع نیروی انسانی در بخش دولتی و غیر دولتی، تحلیل وضعیت سلامت شهرستان، تدوین برنامه عملیاتی و هماهنگی آموزش همگانی از جمله وظایف ستاد اجرایی شهرستان است.

وی افزود: پزشکان متخصص که به عنوان پزشک خانواده قرارداد می‌بندند مجاز نیستند بیماران خود را به دیگران ارجاع دهند.

معاون فنی مرکز بهداشت خراسان‌رضوی ادامه داد: تمام پزشکان خانواده و متخصص می‌بایست تمام تجویزهای پزشکی شامل دارو، مشاوره و سایر اقلام درخواستی را فقط با دفترچه‌های بیمه بنویسند.

خدایی گفت: هر پزشک خانواده می‌تواند حداقل 500 و حداکثر 2 هزار و 500 نفر را در پوشش خود گیرد و در شرایط خاص با تأیید استان این عدد تا 3 هزار نفر قابل افزایش است.

وی اظهار داشت: حق‌الزحمه پزشک خانواده به صورت سرانه پرداخت می‌شود.

خدایی در بخش دیگر از سخنان خود تصریح کرد: آنچه در مطب‌ها و بیمارستان‌ها برای فرد اتفاق می‌افتد نگاه درمانی است و متاسفانه در تمام منازل یک داروخانه کوچک وجود دارد.

وی افزود: با اجرای هدفمند کردن یارانه‌ها انقلابی در سلامت افراد رخ داده است و مردم برای تامین سلامت خود و جامعه آموزش‌های لازم را فرا گیرند و در گسترش جامعه سالم همکاری جامعه پزشکان، مسئولان و مردم را می‌طلبد.

انتهای پیام/ی20/ط4000</TEXT>
</DOC>
<?xml version="1.0" encoding="utf-8" ?>
<DOC>
<DOCNO>824</DOCNO>
<DATE-TIME>1390/12/29</DATE-TIME>
<CATEGORY>اجتماعی</CATEGORY>
<TITLE>خدمات سطح یک پزشک خانواده رایگان ارائه می‌شود </TITLE>
<SUMMARY>قائم مقام معاونت بهداشتی وزارت بهداشت گفت: خدمات سطح یک پزشک خانواده که از سال آینده در شهرهای بالای 20 هزار نفر کشور اجرایی خواهد شد به طور رایگان ارائه می شود.</SUMMARY>
<NARRATIVE></NARRATIVE>
<TEXT>
وعده ها- قائم مقام معاونت بهداشتی وزارت بهداشت گفت: خدمات سطح یک پزشک خانواده که از سال آینده در شهرهای بالای 20 هزار نفر کشور اجرایی خواهد شد به طور رایگان ارائه می شود.

به گزارش خبرگزاری مهر، دکتر محمد شریعتی افزود: برنامه پزشک خانواده شهری دارای مزایای زیادی از جمله افزایش دسترسی به خدمات بهداشتی و درمانی، کاهش پرداخت ها از جیب مردم، ارتقای سطح سلامت مردم و رضایتمندی از خدمات را در بردارد.

مسئول ستاد اجرایی برنامه پزشک خانواده کشور افزود: با اجرای این برنامه در صورت تشخیص پزشک خانواده، بیمار به پزشک متخصص ارجاع داده می شود و از سوی دیگر میزان پرداختی بیماران به پزشک متخصص و حتی بابت بستری در بیمارستان نیز به طور چشمگیری کاهش می یابد.

وی با اشاره به اینکه در ارائه خدمات سطح دو و سه این برنامه 90 درصد مبلغ ویزیت توسط بخش خصوصی و 100 درصد بخش دولتی توسط دولت به پزشک پرداخت می شود، افزود: این امر باعث می شود که پزشک متخصص بر اساس استانداردهای جهانی برای تشخیص و درمان یک بیمار وقت بگذارد و پزشکان متخصص در صورتی که استانداردهای ویزیت را رعایت کنند، این رقم را دریافت می کنند.

شریعتی اظهار داشت: پرداختی پزشکان خانواده با مکانیسم سرانه ای از طرف بیمه ها انجام می شود یعنی هر پزشکی که جمعیت تحت پوشش آن بیشتر باشد با احتساب نوع جمعیت تحت پوشش نظیر مادران باردار، کودکان زیر 5 سال و افراد بالای 60 سال سرانه بیشتری را دریافت می کند.

مسئول ستاد اجرایی برنامه پزشک خانواده با اشاره به اینکه پزشکان خانواده با داشتن ویژگیهای لازم از جمله داشتن پروانه دائم مطب می توانند وارد سیستم طرح پزشک خانواده در شهرها شوند، گفت:در این برنامه هر پزشک می تواند 500 تا 2500 نفر را زیر پوشش قرار دهد.

وی با بیان اینکه ایران جزء اولین کشورها درمنطقه است که طرح پزشک خانواده شهری را اجرا می کند، افزود: سیستم ارجاع و یا طرح پزشک خانواده دارای سابقه 70 ساله است و تمامی کشورهای پیشرفته این سیستم را اجرا کرده اند.

شریعتی گفت: اجرای برنامه پزشک خانواده در شهرها جزء تعهداتی است که باید تا پایان برنامه پنجم توسعه درکل کشور توسعه یابد اما به دستور رئیس جمهور بناست این برنامه در کمتر از دو سال در سطح کشور عملیاتی شود.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>835</DOCNO>
<DATE-TIME>1391/05/19</DATE-TIME>
<CATEGORY>اجتماعی</CATEGORY>
<TITLE>دبیر اطلاع‌رسانی پزشک خانواده خراسان‌رضوی:
پزشک خانواده سبب اصلاح فرهنگ مصرف دارو در کشور می‌شود</TITLE>
<SUMMARY>خبرگزاری فارس: دبیر اطلاع‌رسانی پزشک خانواده خراسان‌رضوی گفت: میزان استفاده دارو در ایران با کشور چین یکسان است که این مشکل به واسطه پزشک خانواده و اجرای آن سامان‌دهی و اصلاح می‌شود.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از مشهد، علی فروزان‌فر صبح امروز در جلسه‌ای که با محوریت کمیته فرهنگی و اطلاع‌رسانی ستاد اجرایی طرح پزشک خانواده در سالن اجتماعات اداره‌کل فرهنگ و ارشاد اسلامی خراسان‌رضوی برگزار شد، اظهار کرد: با استفاده از پرونده الکترونیک فرد، بیماری‌های جامعه در سطح کشوری رصد می‌شود و نیاز مردم به داروها و متخصصان ویژه مشخص می‌شود.

دبیر ستاد اطلاع‌رسانی پزشک خانواده خراسان رضوی گفت: اطلاع‌رسانی جامع و کامل طرح پزشک خانواده به منظور نهادینه شدن فرهنگ سلامت و بهداشت در جامعه از اساسی‌ترین اهداف این طرح به شمار می‌آید.

وی ادامه داد: میزان استفاده دارو در ایران با کشور چین با حجم جمعیت بالایی که دارد یکسان است و این معضل و مشکلی است که به واسطه پزشک خانواده رفع می‌شود.

فروزان‌فر با اشاره به اقداماتی که برای اطلاع‌رسانی در سطح جامعه انجام شده است، گفت: جلساتی با مدیر صدا و سیمای خراسان‌رضوی در راستای برنامه‌های توجیهی برای مردم برگزار شد همچنین شعارهایی در روزنامه‌ها و نشریات کثیرالانتشار به چاپ رسید.

وی ادامه داد: بیش از 300 بنر و برنامه‌های اجرایی متفاوت در این راستا انجام شده است همچنین سامانه تلفنی 191 از هشت صبح تا هشت شب فعال است که می‌توان ارتباط مستقیم با کارشناسان این طرح برقرار کرد.

دبیر ستاد اطلاع‌رسانی پزشک خانواده خراسان‌رضوی با اشاره به ویژه برنامه‌های صدای سلامت که از صدا و سیما پخش می‌شود، خاطرنشان کرد: اقداماتی برای پخش 600 دقیقه برنامه تلویزیونی و 400 دقیقه برنامه رادیویی و بیش از 110خبر تولید شده در راستای طرح پزشک خانواده در حال انجام است.

فروزان‌فر تصریح کرد: امیدواریم خراسان‌ رضوی از نظر همکاری‌های پزشکان عمومی و سازمان نظام پزشکی خراسان‌رضوی در راستای طرح پزشک خانواده رتبه نخست کشور را کسب کند.

انتهای پیام/ش20</TEXT>
</DOC>
<?xml version="1.0" encoding="utf-8" ?>
<DOC>
<DOCNO>837</DOCNO>
<DATE-TIME>1391/05/30</DATE-TIME>
<CATEGORY>اجتماعی</CATEGORY>
<TITLE>محمد حسین قربانی:
سلامت بدون نیروی متخصص، محقق نمی‌شود </TITLE>
<SUMMARY></SUMMARY>
<NARRATIVE></NARRATIVE>
<TEXT>
عضو کمیسیون بهداشت و درمان مجلس٬ با تأکید بر کمبود پرسنل در حوزه بهداشت و درمان کشور، گفت: مسئولان باید مشکلات حوزه بهداشت و درمان در تأمین کادر متخصص پزشکی را در جای‌ دیگر بررسی کنند، چرا که بخش مغفول مانده کمبود نیروی متخصص، در فقدان آموزش‌های لازم است.

محمدحسین قربانی در گفت‌وگو با خانه ملت٬ با اشاره به اجرای طرح پزشک خانواده از سوی وزارت بهداشت٬ درمان و آموزش‌پزشکی، اعلام کرد: براساس برنامه‌ریزی این وزارتخانه به ازای هر ۲ هزار و ۵۰۰ نفر یک پزشک در نظر گرفته می‌شود٬ این در حالی است که میزان استاندارد پزشک برای اجرای طرح پزشک خانواده به ازای هر یک‌هزار نفر یک پزشک لحاظ می‌شود.

نماینده مردم آستانه‌اشرفیه در مجلس شورای اسلامی، با تأکید بر کمبود پرسنل در حوزه بهداشت و درمان کشور، افزود:‌ بیکاری پرسنل متخصص در آینده خلاف واقع است چون هم‌اکنون در بیشتر مناطق و شهرستان‌های کشور با کمبود پزشک روبه‌رو هستیم.

وی با اشاره بر اینکه هم‌اکنون حوزه سلامت کشور به‌ویژه اجرای طرح پزشک خانواده به ۷۰ هزار پزشک نیاز دارد، یاد‌آور شد: مسئولان باید مشکلات حوزه بهداشت و درمان در تأمین کادر متخصص پزشکی را در جای‌ دیگر بررسی کنند، چرا که بخش مغفول مانده کمبود نیروی متخصص در فقدان آموزش‌های لازم است.

این نماینده مجلس نهم، با بیان اینکه تنها راه برای تأمین کادر متخصص پزشک خانواده افزایش طرح‌های تشویقی است، تصریح کرد: پزشکان برای ارائه خدمات پزشکی به مردم نیازمند انگیزه هستند اما متأسفانه این بخش در برنامه مسئولان کم‌رنگ شده است؛ از این‌رو تنها راه برای شکوفایی پزشک خانواده افزایش انگیزه پرسنل است.

عضو کمیسیون بهداشت و درمان مجلس، بر لزوم هر چه سریع‌تر طرح پزشک خانواده در کل کشور تأکید کرد و گفت: به هر حال آماده کردن گروه‌های پزشکی و اعزام آنها به مناطق محروم نیازمند برنامه‌ریزی‌های دقیق از سوی مسئولان است؛ در غیراین صورت طرح پزشک خانواده یک طرح شکست خورده و غیرقابل اجرا به شمار می‌رود این طرح تمامی مردم کشور را تحت پوشش قرار می‌دهد، بنابراین همه ۷۵‌ میلیون جمعیت کشور چشم انتظار اجرای هرچه سریع‌تر آن هستند و امید می‌رود که با اجرای آن بخشی از مشکلات بهداشت و درمان برطرف شود.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>938</DOCNO>
<DATE-TIME>1391/05/06</DATE-TIME>
<CATEGORY>سیاسی</CATEGORY>
<TITLE>خانواده امام موسی صدر:
دلایل قاطعی بر نادرستی شایعات درباره سرنوشت امام صدر وجود دارد</TITLE>
<SUMMARY>خبرگزاری فارس: مدیر مؤسسات امام موسی صدر در لبنان گفت: ادله رسمی و قاطع، ثابت کرده که برخی شایعاتی که درباره سرنوشت امام گفته می‌شود، نادرست است.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس به نقل از روابط عمومی "مؤسسه فرهنگی تحقیقاتی امام موسی صدر"، ربابه صدر، خواهر امام موسی صدر، تمام شایعات و سخنانی را که درباره سرنوشت برادرش، منتشر می‌شود، نفی و تأکید کرد که بین خانواده امام صدر و مردم لیبی هیچگونه خصومتی وجود ندارد، بلکه دشمنی خانواده امام تنها با نظام دیکتاتوری قذافی بوده است.

معمر قذافی، دیکتاتور معدوم لیبی، از سال 1978 امام موسی صدر و دو همراهش، شیخ محمد یعقوب و عباس بدرالدینِ روزنامه‌نگار را ربوده بود.

مدیر مؤسسات امام موسی صدر در لبنان، غروب روز سه‌شنبه، سوم مرداد 1391، در میهمانی افطاری که مؤسسات امام صدر در بیروت برگزار کرده بود، گفت: از وقتی که انقلاب لیبی آغاز شد تمام توجه ما به این سرزمین جلب شد. چشمانمان در جست‌وجوی امام و دو همراهش بود و دل‌هایمان از شوق در سینه نمی‌گنجید و اندیشه‌مان در پشت میله‌های هر زندانی آنان را می‌جست. پس از کشته شدن قذافی و سقوط حکومت او، به سراغ رهبران فعلی لیبی رفتیم. از شنیدن این سخن آنان خوشحال شدیم که این قضیه برای کشور لیبی اولویت ملی دارد. سپس برای یافتن سرنخ‌هایی که به آزادی این سه عزیز از زندانی مجهول در لیبی منجر شود، همکاری قضایی صورت گرفت.

ربابه صدر افزود: نابسامانی و فقدان حکومت مرکزی در لیبی که پس از مرگ قذافی به وجود آمد، باعث کندی در تحقیقات شد ولی ما تلاش می‌کنیم و امیدواریم که این مانع، با هم‌آوایی و همکاری همه‌جانبه دو طرف، برطرف شود.

وی تأکید کرد که به دلایل علمی، قانونی و قضاییِ رسمی و قاطع و نهایی ثابت شده است که برخی اظهارات اخیر هیچ صحتی ندارد و برادران ما در لیبی در سطوح مختلف به مواضع طرف لبنانی و مسلماتی برگشتند که ما همچنان به آن‌ها تمسک می‌کنیم و همه قانع شده‌اند که مطلوب نهایی جست‌وجوی زندان‌های نامکشوف است.

خواهر امام صدر گفت: ما هیچگاه با مردم لیبی خصومتی نداشته‌ایم، بلکه دشمنی ما با نظام دیکتاتوری قذافی بوده است. اما در عین حال همواره از مسئولان لبنانی خواسته‌ایم که سطح تلاش‌ها را به حدی برسانند که امام و دو همراهش مستحق آن هستند و تابع سیاست روشنی بر این اساس باشند که کلید و شرط روابط مساوی بین دو حکومت، همکاری جدی و صادقانه در این قضیه مقدس باشد که تمامی لبنانیان بر آن اجماع دارند.

انتهای پیام/</TEXT>
</DOC>
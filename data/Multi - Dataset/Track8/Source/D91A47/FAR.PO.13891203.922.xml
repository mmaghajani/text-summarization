<?xml version="1.0" encoding="utf-8" ?>
<DOC>
<DOCNO>922</DOCNO>
<DATE-TIME>1389/12/03</DATE-TIME>
<CATEGORY>سیاسی</CATEGORY>
<TITLE>منابع مخالفان رژيم ليبي فاش كردند؛
انتقال امام موسي صدر توسط رژيم قذافي</TITLE>
<SUMMARY>خبرگزاري فارس: در آستانه فروپاشي رژيم قذافي برخي منابع مخالفان از انتقال فردي شبيه به امام موسي صدر در فرودگاه "الابرق" در شهر البيضاء ليبي حكايت مي‌كنند.</SUMMARY>
<NARRATIVE></NARRATIVE>
<TEXT>
به گزارش فارس، "سامي المصراطي" از مخالفان رژيم معمر قذافي ديكتاتور ليبي در گفت‌وگوي تلفني خود با شبكه خبري العالم اظهار داشت: يك هواپيماي كوچك ديروز دوشنبه فردي را كه شبيه به امام موسي صدر بود، از فرودگاه الابرق منتقل كرده است. "عيسي عبدالمجيد منصور" يكي از شخصيت‌هاي مخالف رژيم ليبي نيز پيش از اين اعلام كرده بود كه امام موسي همچنان در قيد حيات است. در همين حال، تعدادي از افسران مخالف رژيم ليبي نيز پيشتر گفته بودند كه امام موسي صدر درحال حاضر در زنداني در شهر "سبها" ي ليبي زنداني است. برپايه اين گزارش، معلوم نيست كه آيا اين فرد شبيه به امام موسي صدر به شهر ديگري در ليبي يا خارج از آن منتقل شده است. انتشار اين خبرها نگراني شديدي را در نزد دوستداران اين شخصيت محبوب اسلامي نه فقط در لبنان بلكه در جهان اسلام درباره محل نامعلومي كه وي به آنجا منتقل شده است، ايجاد كرده است؛ امري كه نياز به پيگيري جهان اسلام براي روشن شدن حقيقت دارد. امام موسي صدر در تاريخ بيست و پنجم آگوست 1978 همراه با دو نفر به نام‌هاي شيخ "محمد يعقوب " و "عباس بدر الدين " سردبير خبرگزاري لبنان وارد ليبي شد و قرار بود شب 29 يا 30 آگوست با قذافي نشستي برگزار كند اما از آن روز به بعد ناپديد شد مسئولان ليبي مدعي هستند كه قذافي به طور غيرمنتظره ملاقات خود با ايشان را لغو كرده است. طرابلس مدعي است كه وي با يك هواپيما به ايتاليا رفته است اما شيعيان لبنان معتقدند كه دولت ليبي به دلايل سياسي وي را ربوده است. حكومت ليبي هرگونه دست داشتن در ربودن امام موسي صدر را رد كرده و مي‌گويد كه وي به ايتاليا سفر كرد، اما دولت ايتاليا ورود وي به اين كشور را رد كرده است. روابط لبنان و طرابلس هنگامي تيره‌تر شد كه يك قاضي تحقيق لبناني در سال 2008 ميلادي قرار اتهامي را در پرونده ربودن "امام موسي صدر " صادر كرد، پس از آن "سميح الحاج " بازپرس دادگستري لبنان، قذافي را به ربودن "امام موسي صدر " و "محمد يعقوب " از ياران وي و "عباس بدر‌الدين " سردبير خبرگزاري لبنان كه وي را در سفر به ليبي همراهي كرده بود، متهم كرد. دستگاه قضايي لبنان مي‌گويد كه قذافي در سخنراني خود در سال 2002 به ربودن امام موسي صدر و همراهانش در ليبي اعتراف كرده است. بر اساس قانون مبارزه با تروريسم در لبنان، مجازات اتهاماتي كه دادستان درباره قذافي ارائه مي دهد، به اعدام مي‌رسد. اما كارشناسان معتقدند كه محاكمه غيابي معمر قذافي به اتهام ربودن امام موسي صدر يك اقدام نمادين است، زيرا محال است كه قذافي در برابر اين دادگاه در لبنان حضور يابد. پس از اينكه دادگاه لبنان قذافي را متهم كرد، دولت ليبي هرگونه ارتباط با اين مسئله را رد كرده و علت اين امر را تلاش برخي گروه‌هاي لبناني براي ايجاد تشويش و متهم كردن قذافي با قضاياي تروريستي دانست. پايگاه هاي اجتماعي در روزهاي اخير شاهد فعاليت چشمگير لبناني‌ها در حمايت از ملت ليبي عليه قذافي و درخواست براي روشن شدن سرنوشت امام موسي صدر بوده است؛ شخصيتي كه از احترام زيادي در سطح ملي لبنان برخوردار است چرا كه امام موسي صدر در مواضع خود لبنان را ثروتي تمدني مي‌داند و به همزيستي بين مسلمانان و مسيحيان تشويق مي‌كند و درگيري مذهبي و طائفه‌اي را رد مي‌كند. امام موسي صدر همچنين نقش مهمي در كاستن از شدت جنگ داخلي در لبنان قبل از ناپديد شدنش در سال 1978 ميلادي داشت. امام موسي صدر "تيم هاي مقاومت لبنان" (جنبش امل) را در سال 1975 ميلادي براي مقابله با تجاوزگري صهيونيست‌ها عليه لبنان پايه‌گذاري كرد. انتهاي پيام/++</TEXT>
</DOC>
<?xml version="1.0" encoding="utf-8" ?>
<DOC>
<DOCNO>921</DOCNO>
<DATE-TIME>1389/06/09</DATE-TIME>
<CATEGORY>سیاسی</CATEGORY>
<TITLE>فرزند امام موسي صدر: پدرم زنده و در ليبي زنداني است </TITLE>
<SUMMARY>خبرگزاري فارس: فرزند امام "موسي صدر" اعلام كرد كه پدرش هنوز در قيد حيات است و در ليبي در اسارت به سر مي‌برد. </SUMMARY>
<NARRATIVE></NARRATIVE>
<TEXT>
به گزارش فارس به نقل از روزنامه سعودي "الرياض"، "صدرالدين الصدر" فرزند امام "موسي الصدر" رئيس مجلس اعلاي اسلامي شيعيان لبنان اعلام كرد كه پدرش به همراه دو دوستش شيخ "محمد يعقوب" و "عباس بدرالدين" روزنامه‌نگار كه 32 سال پيش در ليبي ربوده شده‌اند؛ هنوز در قيد حياتند و در اين كشور به سر مي‌برند. وي در سالروز گراميداشت سي‌ودومين سال ربوده شدن امام موسي صدر و همراهانش در ليبي به خبرگزاري ملي لبنان اعلام كرد: امام صدر، شيخ محمد يعقوب و سيد عباس بدرالدين هنوز در قيد حياتند و به دست "معمر القذافي" رهبر ليبي زنداني و اسيرند. امام موسي صدر در 3 شهريور سال 1357 و در آخرين مرحله از سفر دوره‌اي خود به كشورهاي عربي، بنا بر دعوت رسمي معمر قذافي وارد ليبي شد و در روز 9 شهريور ربوده شد. دستگاه‌هاي قضايي دولت‌هاي لبنان و ايتاليا و همچنين تحقيقات انجام شده از سوي واتيكان، ادعاي ليبي مبني بر خروج امام موسي صدر از آن كشور و ورود ايشان به رم را رسما رد كردند. مجموعه اطلاعات آشكار و پنهاني كه طي دو دهه پيش بدست آمده، تماما گواه آن است كه امام موسي صدر هرگز خاك ليبي را ترك نكرده ‌است. فرزند امام موسي صدر تصريح كرد: در قضيه (ربوده شدن پدر و دو همراهش) هيچ نكته مبهم يا مرموزي وجود ندارد و نيازي به شفاف‌سازي نيست. همه چيز روشن است. وي و دو همراهش هنوز در ليبي و در اسارت هستند. وي افزود: آزادي امام موسي صدر و دو همراهش بايد با اعمال فشار بر "قذافي" صورت گيرد تا وي بار ديگر دروغ نگويد. انتهاي پيام/++</TEXT>
</DOC>
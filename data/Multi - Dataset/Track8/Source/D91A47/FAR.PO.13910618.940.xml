<?xml version="1.0" encoding="utf-8" ?>
<DOC>
<DOCNO>940</DOCNO>
<DATE-TIME>1391/06/18</DATE-TIME>
<CATEGORY>سیاسی</CATEGORY>
<TITLE>حورا صدر در گفت‌وگو با فارس:
اخبار منتشر شده درباره امام صدر از قول «سنوسی» کذب است</TITLE>
<SUMMARY>خبرگزاری فارس: دختر امام موسی صدر اظهارات منتشر شده از قول وزیر اطلاعات قذافی در یک نشریه لبنانی را تکذیب کرد.</SUMMARY>
<NARRATIVE></NARRATIVE>
<TEXT>
حورا صدر دختر امام موسی صدر در گفت‌وگو با خبرنگار سیاست خارجی خبرگزاری فارس، در خصوص دیدار هیئت کمیته پیگیری وضعیت امام صدر با سنوسی وزیر اطلاعات قذافی در موریتانی گفت: به طور کلی یکی از وظایف این کمیته که از مقامات لبنانی و لیبیایی تشکیل شده، بازجویی از افرادی است که به قذافی نزدیک بودند.

وی ادامه داد: این کمیته تلاش دارد تا با جمع آوری اطلاعات از افرادی که تصور می‌شود در این خصوص اطلاعاتی دارند، به هدف خود که یافتن موقعیت امام موسی صدر است برسد و در همین زمینه کمیته و دولت لبنان تلاش کرد با سنوسی که آن زمان در موریتانی بازداشت بود، دیدار داشته باشد که با موافقت دولت موریتانی این کار انجام شد.

دختر امام موسی صدر با بیان اینکه پس از آن دیدار اخباری از منابع موثق منتشر نشده است، به خبر یکی از روزنامه‌های لبنانی در مورد کشته شدن امام صدر اشاره کرد و گفت: این خبر که متاسفانه از سوی برخی خبرگزاری‌های داخلی نیز منتشر شده موثق نیست؛ چرا که منبع مستندی ندارد.

وی با اشاره به تناقضات موجود در این خبر گفت: یکی از موارد سؤال انگیز این است که اعلام شده پاسپورت‌های امام صدر و دو همراه ربوده شده‌اش نزد سنوسی بوده، در حالی که چطور می‌توان باور کرد فردی که فراری است پاسپورت دیگران را به همراه داشته باشد.

حورا صدر یادآور شد: علاوه بر این، پاسپورت‌های این افراد نزد دادگاه لبنان است؛ چرا که در ابتدای ربوده شدن آنها، در هتلی در ایتالیا کشف شده و به لبنان تحویل داده شد و این موضوع نشان می‌دهد که خبر قابل اعتماد و موثق نیست.

وی ادامه داد: هر کس که پیگیر قضیه امام صدر باشد، می‌‌داند خبری قابل قبول است که یا منبع موثق داشته باشد و یا از جانب کمیته تشکیل شده در این خصوص منتشر شود.

دختر امام صدر درخصوص اخبار منتشر شده درباره امام موسی صدر که منتسب به خاطرات حسنی مبارک می‌باشد، گفت: در این مدت اخبار بسیاری منتشر شد که بلافاصله نیز تکذیب شده است.

وی افزود: آنچه تحت عنوان خاطرات مبارک منتشر شده، بلافاصله از سوی وکلای وی تکذیب شد و اصل خاطرات نیز زیر سؤال رفته است.

دختر امام صدر با ذکر این نکته که افرادی که این شایعات را منتشر می‌کنند قصد دارند خانواده وی را ناامید کنند اما این گونه نخواهد بود و ما کار خود را با جدیت دنبال می‌کنیم، خاطرنشان کرد: امام صدر یک تفکر است که متعلق به همه کشورها و همه آنهایی می‌باشد که مسیر او را طی می‌کنند.

انتهای پیام/ </TEXT>
</DOC>
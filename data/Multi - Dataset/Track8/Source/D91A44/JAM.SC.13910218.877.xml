<?xml version="1.0" encoding="utf-8" ?>
<DOC>
<DOCNO>877</DOCNO>
<DATE-TIME>1391/02/18</DATE-TIME>
<CATEGORY>علمی</CATEGORY>
<TITLE>نسخه
عوارض چاقي</TITLE>
<SUMMARY></SUMMARY>
<NARRATIVE></NARRATIVE>
<TEXT>
هفته گذشته در مورد بیماری‌های قلبی ـ عروقی، فشار خون و بیماری‌های ریوی كه با اضافه وزن ارتباط دارند، مطالبی را برشمردیم. اكنون بیماری‌های دیگری را كه شاید كمتر در این رابطه به آنها پرداخته شده ، شرح می‌دهیم:

نقرس: اين بيماري در گذشته به بیماری ثروتمندان معروف بوده است، زیرا ارتباط زیادی با مصرف گوشت قرمز و چاقی دارد؛ در این بیماری اسیداوریك خون بیش از حد طبیعی است و با رسوب در مفاصل باعث درد و آسیب آنها می‌شود.

آرتروز: این بیماری در واقع حاصل استهلاك روز به روز مفاصل در اثر سایش است. غضروف‌ها با افزایش سن بتدریج در محل‌هایی كه سایش بیشتری وجود دارد، تحلیل می‌رود و درد و ناتوانی ایجاد می‌كند، هرچه میزان فشار وارد شده به مفاصل بیشتر شود، این روند نیز سریع‌تر مي‌شود.

سرطان‌ها: تحقیقي كه روی یك ميلیون نفر در سال‌های اخیر انجام شده، نشان مي‌دهد كه مرگ در اثر سرطان‌ها حدود 20 درصد در افراد چاق‌ بيشتر است. انواع سرطان‌ها از جمله سرطان مری، كولون، كبد، پانكراس، كلیه و لنفوم با چاقی مرتبط است.

هر چه بافت چربی در خانم‌ها بعد از 18 سالگی، زیاد می‌شود، هورمون استروژن بیشتری در سلول‌های چربی ساخته می‌شود و باعث افزایش احتمال سرطانی‌شدن سلول‌های بافت پستان كه به این هورمون حساس هستند، می‌شود.

عوارض بارداری در خانم‌های چاق به موازات افزایش وزن بیشتر می‌شود و عوارضی مانند فشار خون، دیابت و مسمومیت حاملگی شیوع بيشتري پیدا می‌كند. جنین خانم‌های چاق هم احتمال بیشتری برای ابتلا به ناهنجاری‌های مادرزادی دارد.

آب مروارید: اين بیماری كدر شدن عدسی چشم است و در افراد چاق بخصوص كساني كه چاقی شكمی دارند، بیشتر اتفاق می‌افتد. همان‌طور كه در مباحث قبلی چند بار تاكید شده است، چاقی شكم خیلی بیشتر از چاقی ران‌ها و سایر نقاط با افزایش خطرات سلامتی مرتبط است.

ریفلاكس: اين بيماري به مفهوم بازگشت اسید از معده به سمت مری و حلق است كه با شیوع چاقی در بیشتر جوامع شیوع روزافزونی یافته است. فشاری كه در اثر چربی‌های شكم روی معده ایجاد می‌شود و همین‌طور شل‌شدن دریچه بین مری و معده در افراد چاق از عوامل اصلی ریفلاكس است؛ این بیماری نیز با كاهش وزن درمان مي‌شود.

كبد چرب: این بیماری در واقع یكی از عوارض مستقیم زیادشدن رسوب چربی‌ها در نقاط مختلف بدن است. چربی‌ها در افراد چاق در میان سلول‌های كبدی رسوب می‌كند. اگرچه در كوتاه‌مدت این بیماری بی‌عارضه است، اما ادامه این رسوب چربی باعث التهاب و نوعی هپاتیت مي‌شود كه می‌تواند حتی به سیروز و نارسایی كبد كه بیماری‌های كشنده‌ای هستند، منجر شود.

دكتر رضا كريمي / متخصص بيماري‌هاي داخلي</TEXT>
</DOC>
<?xml version="1.0" encoding="utf-8" ?>
<DOC>
<DOCNO>876</DOCNO>
<DATE-TIME>1391/02/06</DATE-TIME>
<CATEGORY>علمی</CATEGORY>
<TITLE>افراد چاق بیشتر مستعد ریفلاکس مری هستند</TITLE>
<SUMMARY></SUMMARY>
<NARRATIVE></NARRATIVE>
<TEXT>
دکتر حسین نیلی، فوق تخصص گوارش دانشگاه علوم پزشکی یاسوج گفت: ۲۰ در صد جوامع پیشرفته به دلیل رژیم‌های غذایی مدرن پرکالری و عدم تحرک کافی، مبتلا به چاقی همراه به ریفلاکس هستند و با ۵ درصد کاهش وزن می‌توان علایم بیماری را تا حد زیادی کاهش داد.

 به گزارش وب دا؛ دکتر حسین نیلی افزود: انقباض ناکارآمد انتهای مری مولفه‌ای است که در افرادی که به چاقی مبتلا نیستند می‌تواند سبب ریفلاکس شود و بازگشت اسید معده و صفرا نیز از دیگر عوامل شناخته شده در ایجاد این مشکل هستند.

وی در رابطه با تاثیر بارداری در ایجاد ریفلاکس افزود: در دوران بارداری به دلیل تاثیر شل‌کنندگی پروژسترون بر دریچه مری، سیستم گوارشی مستعد ابتلا به ریفلاکس می‌شود که لازم است مراقبت‌های بیشتری در این دوران اعمال شود.

نیلی ادامه داد: یکی دیگر از فاکتورهایی که می‌تواند ریفلاکس را تشدید کند، دراز کشیدن و خصوصا شب‌هاست که در این حالت بیماری تشدید شده و غالبا تعداد زیادی از افراد به دلیل وجود علایم کمتر از یک تا دو بار در هفته به پزشک مراجعه نمی‌کنند.

این فوق تخصص گوارش با اشاره به علایم ریفلاکس گفت: گرفتگی گلو، سکسکه، خشونت صدا، سرفه، خلط شبانه و صبحگاهی، بوی بد دهان، عفونت‌های ریوی و درد قفسه صدری در ردیف شایع‌ترین علایم ریفلاکس شناخته شده‌اند.

دکتر نیلی اضافه کرد: احساس درد در انتهای مری نیز از جمله مشکلات این بیماری است که در صورت تداوم، به زخم انتهای مری و تنگی در این ناحیه منجر می‌شود و علاوه بر این ممکن است با طولانی‌تر شدن بیماری، احساس سوزش کاهش یافته و به سنگینی پشت جناغ تبدیل شود.

گفتنی است: ریفلاکس مری به بازگشت اسید از ناحیه معده به مری گفته می‌شود که مشکل چاقی یکی از مهم‌ترین عوامل مستعدکننده آن شناخته شده است. </TEXT>
</DOC>
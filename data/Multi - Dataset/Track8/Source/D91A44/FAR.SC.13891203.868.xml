<?xml version="1.0" encoding="utf-8" ?>
<DOC>
<DOCNO>868</DOCNO>
<DATE-TIME>1389/12/03</DATE-TIME>
<CATEGORY>علمی</CATEGORY>
<TITLE>كارشناس تغذيه دانشگاه علوم پزشكي شهيد بهشتي:
چاقي عامل بسياري از بيماري‌هاي غيرواگير است</TITLE>
<SUMMARY>خبرگزاري فارس: كارشناس تغذيه دانشگاه علوم پزشكي شهيد بهشتي گفت: چاقي بيماري كشنده‌اي نيست اما با بسياري از بيماري‌هاي غيرواگير به صورت مستقيم و غيرمستقيم ارتباط دارد.</SUMMARY>
<NARRATIVE></NARRATIVE>
<TEXT>
به گزارش خبرنگار بهداشت و درمان فارس، فرشته فزوني امروز در نشست خبري برنامه بسيج كشوري اطلاع‌رساني و آموزش همگاني صحيح با محوريت پيشگيري از اضافه وزن و چاقي كه از 3 تا 10 اسفند در سراسر كشور اجرا مي‌شود اظهار داشت: احتمال ابتلا به بيماري ديابت، آرتروز، افزايش فشار خون، نارسايي قلبي، نقرس، ديسك كمر، نارسايي تنفسي، سكته قلبي، عفونت‌هاي ريوي، سنگ كسيه صفرا، واريس، نازايي، سرطان سينه، سرطان پروستات، بالا رفتن چربي خون، تصلب شرائين (سخت شدن جدار رگها) و كاهش متوسط سن و همچنين احساس محروميت اجتماعي و حقارت در افراد چاق بيشتر است. فزوني با اشاره به اينكه در حدود 52 درصد زنان و 36 درصد مردان بزرگسال بين 45 تا 65 سال كشور مبتلا به فشار خون بالا هستند گفت: فشار خون بالا در درازمدت مي‌تواند باعث آسيب به قسمت‌هاي مختلف بدن شود كه در مغز اين امر مي‌تواند باعث خونريزي رگهاي خوني و نهايتاً سكته مغزي شود و در كليه‌ها مي‌تواند با آسيب به عروق كليوي موجب نقص فعاليت كليه شود. وي تصريح كرد: چاقي به عنوان يكي از عوامل مهم زمينه‌ساز براي ابتلا به فشار خون بالا مي‌تواند در بروز اين نارسايي‌ها نقش اساسي ايفا كند. فزوني با بيان اينكه در حدود 40 درصد زنان و 33 درصد مردان بزرگسال 45 تا 65 سال كشور قند خون بالا دارند ادامه داد: قند خون بالا زمينه را براي بروز بيماري ديابت فراهم مي‌كند كه ديابت نيز يكي از مهمترين مشكلات بهداشتي جهان محسوب مي‌شود كه با افزايش قند خون مشخص خواهد شد. وي تصريح كرد: در حال حاضر بيش از 250 ميليون انسان در جهان با ديابت زندگي مي‌كنند. فزوني افزود: بيمارهاي قلبي و عروقي، بيماري كليه، عارضه چشمي، آسيب‌ديدگي اعصاب، عفونت‌هاي مكرر و كاهش وزن از عوارض ديابت است و افرادي كه در بزرگسالي به ديابت نوع 2 مبتلا مي‌شوند عمدتاً افراد چاق هستند. ولي با پيشگيري از چاقي مي‌توان به طرز قابل توجهي از تعداد بيماراني كه از ديابت و عوارض آن رنج مي‌برند كاست. وي با اشاره به اينكه كلسترول بالا در 30 درصد مردان و 36 درصد زنان 25 تا 64 سال كشور وجود دارد اظهار داشت: كلسترول بالا خطر ابتلا به بيماري‌هاي قلبي عروقي را افزايش مي‌دهد و افراد چاق معمولاً به دليل شيوه زندگي كه دارند از غذاهاي پرچرب، سرخكرده و فست‌فودها به مقدار زيادي استفاده مي‌كنند و از طرفي فعاليت بدني كمي دارند كه مجموع اين عوامل سبب مي‌شود تا افراد چاق كلسترول بالاتر داشته و به دنبال آن خطر ابتلا به بيماريهاي قلبي و عروقي در آنها افزايش يابد. فزوني با بيان اينكه تنها 12 درصد مردان و 14 درصد زنان 15 تا 64 ساله در كشور روزانه 5 واحد ميوه و سبزي مصرف مي‌كنند افزود: ميوه‌ها و سبزي‌ها جزء مهمي از يك رژيم غذايي سالم هستند كه مصرف روزانه و به مقدار كافي آنها مي‌تواند نقش مهمي در پيشگيري و درمان بيماريهاي مزمني چون ديابت نوع 2، بيماري‌هاي قلبي عروقي، سكته مغزي، سرطان و چاقي داشته باشد. وي خاطرنشان كرد: طبق گزارش سازمان بهداشت جهاني مصرف ناكافي ميوه و سبزي‌ها علت 31 درصد از بيماري ايسكميك قلب و 11 درصد از سكته مغزي را دربر دارد. انتهاي پيام/ش</TEXT>
</DOC>
<?xml version="1.0" encoding="utf-8" ?>
<DOC>
<DOCNO>869</DOCNO>
<DATE-TIME>1389/12/07</DATE-TIME>
<CATEGORY>علمی</CATEGORY>
<TITLE>رئيس مركز بهداشت غرب اهواز:
چاقي موجب بروز مشكلات روان‌شناختي مي‌شود </TITLE>
<SUMMARY>خبرگزاري فارس: رئيس مركز بهداشت غرب اهواز چاقي را در بروز مشكلات روان‌شناختي بسيار مؤثر دانست.</SUMMARY>
<NARRATIVE></NARRATIVE>
<TEXT>
زهرا عفراوي امروز در گفت‌وگو با خبرنگار فارس در اهواز به مناسبت هفته بسيج آموزش همگاني تغذيه (از 6 تا 10 اسفند) اظهار داشت: چاقي يك بيماري است كه به همراه خود بيماري‌هاي ديگر را به دنبال دارد، يكي از بيماري‌هايي كه وابسته به چاقي است مشكلات روان‌شناختي است. اين مقام مسئول هشدار داد: افراد چاق ممكن است احساس نگراني كنند، اعتماد به نفس آنها كاهش مي‌يابد و يا ممكن است تصور كنند كه ديدگاه جامعه نسبت به آنها متفاوت و تبعيض‌آميز است. وي از جمله بيماري‌هايي را كه بر اثر چاقي بروز مي‌كنند، بيماري قلبي و عروقي عنوان كرد و افزود: در خوزستان متاسفانه آمار مبتلايان به اين بيماري‌ بسيار بالاست و بالغ بر 45 درصد از خوزستاني‌ها به اين بيماري مبتلا هستند، قلب در افراد چاق بايد بيشتر كار كند كه اين امر باعث بروز بيماري‌هاي قلبي در آنها مي‌شود. اين مقام مسئول با اشاره به ساير بيماري‌هاي وابسته به چاقي افزود: ناهنجاري در سوخت و ساز بدن كه زمينه بيمار قلبي و عروقي است و همچنين بروز سرطان از جمله سرطان‌هاي سينه يا التهاب مفاصل، تنگي نفس، سنگ كيسه صفرا، ترميم آهسته‌تر زخم و افزايش حساسيت به عفونت‌ها از جمله بيماري‌هايي است كه از چاقي بروز مي‌كنند. رئيس مركز بهداشت غرب اهواز بيان داشت: همچنين فشار خون بالا، ديابت مليتوس، ديسك كمر و واريس نيز بر اثر چاقي نمايان مي‌شوند. عفراوي با بيان اينكه مي‌توان بيماري چاقي را درمان كرد بيان داشت: با استفاده از رژيم‌ غذايي كه ميزان انرژي ان محدود باشد، ورزش و فعاليت بدني، استفاده از داروهاي ضد چاقي مي‌توان چاقي را درمان كرد. وي گفت: عمل‌هاي جراحي نيز وجود دارد كه چاقي را درمان مي‌كند و با محدود كردن معده و همچنين طول روده‌ها ميزان جذب غذا را مي‌توان كاهش داد. رئيس مركز بهداشت غرب اهواز بيان داشت: مؤسسات مختلفي در زمينه روش‌هاي كنترل وزن فعاليت مي‌كنند كه شيوه هر يك با ديگري متفاوت است اما روش‌هايي كه در همه آن‌ها مشترك است برگزاري جلسات مشاوره، حمايت عاطفي افراد چاق و حل مشكلات تغذيه‌اي آنان و دادن اطلاعات مفيد است. انتهاي پيام/خ30/ب</TEXT>
</DOC>
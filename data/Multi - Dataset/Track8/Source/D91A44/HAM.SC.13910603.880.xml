<?xml version="1.0" encoding="utf-8" ?>
<DOC>
<DOCNO>880</DOCNO>
<DATE-TIME>1391/06/03</DATE-TIME>
<CATEGORY>علمی</CATEGORY>
<TITLE>چاقی برای باروری مردان بد است</TITLE>
<SUMMARY></SUMMARY>
<NARRATIVE></NARRATIVE>
<TEXT>
سلامت > عمومی- همشهری آنلاین:
یک بررسی جدید نشان می‌دهد که چاقی مردان ممکن است اثر منفی بر اسپرم آنان داشته باشد.

به گزارش لایو ساینس پژوهشگران در دانشگاه ملبورن بر روی موش‌های آزمایشگاهی لقاح آزمایشگاهی (IVF) انجام دادند تا از موش‌های با وزن طبیعی و موش‌های چاق توله ایجاد کنند.

موش‌های نر چاق‌تر برای 10 هفته با غذایی تغذیه شده بودند که معادل رژیم غذایی شامل فست فود در غذای انسان‌ها بود.
بعد این پژوهشگران اثرات چاقی پدر را بر جایگزینی رویان و رشد جنینی مورد بررسی قرار دادند.

ناتالی بایندر، سرپرست این پژوهش می‌گوید: "بررسی ما نشان‌دهنده تاخیر رشد در جنین‌‌های تولید شده از پدرهای چاق بود. میزان جایگزینی رویان در رحم و رشد جنینی در این گروه موش‌ها تا 15 درصد کاهش پیدا کرده بود."

نتایج این پژوهش به خصوص برای استرالیایی‌ها مهم است. 75 درصد مردان در استرالیا اضافه وزن دارند یا چاق هستند.

به گفته کارشناسان میزان چاقی در مردان در سن تولید مثل در این کشور در سه دهه گذشته سه برابر شده است.

پژوهش‌های پیشین نشان داده است که مردان چاق در معرص خطر بالاتر ناباروری هستند و با احتمال بیشتری نسبت به مردان با وزن طبیعی ممکن است شمارش اسپرم پایین داشته باشند.

چاقی برای مادران هم مشکل ایجاد می‌کند. پژوهش‌های قبلی نشان داده است که چاقی در حین بارداری ممکن است باعث افزایش خطر تاخیر رشد در کودک شود و با بیماری آلزایمر و قلبی فرزندان در سنین بعدی ارتباط دارد.</TEXT>
</DOC>
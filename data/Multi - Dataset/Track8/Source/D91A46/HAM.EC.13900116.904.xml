<?xml version="1.0" encoding="utf-8" ?>
<DOC>
<DOCNO>904</DOCNO>
<DATE-TIME>1390/01/16</DATE-TIME>
<CATEGORY>اقتصادی</CATEGORY>
<TITLE>حذف صفر از پول ملی؛ اقدامی غیرضروری </TITLE>
<SUMMARY></SUMMARY>
<NARRATIVE></NARRATIVE>
<TEXT>
دیدگاه > ایران- دکتر جمشید پژویان*
حذف 3صفر از پول ملی موضوعی است که در هر زمان امکان‌پذیر است و در کشورمان نیز گرچه امکان انجام چنین اقدامی وجود دارد اما در شرایط کنونی ضرورتی برای انجام این کار احساس نمی‌شود؛ چرا که حذف 3صفر از پول ملی نقش چندانی در ارزش اسکناس‌هایی که تا پیش از این منتشر می‌شده‌اند ندارد.

با وجود این حذف 3صفر از پول ملی دارای مزایا و معایبی است که با مقایسه آن می‌توان گفت اکنون ضرورتی برای انجام این کار در اقتصاد کشورمان احساس نمی‌شود. شاید در گذشته این احتمال وجود داشت که با حذف صفرها از پول ملی انجام عملیات حسابرسی تسهیل شود اما امروزه با توجه به تغییر شیوه مبادلات بانکی و ماشین‌های پیشرفته حسابرسی این مزیت نیز کمرنگ شده‌است.

در مقابل باید دورانی سپری شود تا اسکناس‌های جدید جایگزین اسکناس‌های قبلی شده و در این دوره زمانی ممکن است برخی افراد که اسکناس‌هایی را داشته و با گذشت زمان تعویض فراموش کرده‌اند تا این اسکناس‌ها را جایگزین کنند با سردرگمی مواجه شوند. گرچه این مشکلات نیز مقطعی خواهد بود اما اصل موضوع در حذف 3صفر از پول ملی توجیه انجام چنین کاری است. باید دید که اصلا توجیهی برای انجام چنین کاری وجود دارد و چنین طرح‌هایی با چه هدفی دنبال می‌شود؟

باید توجه کرد در اقتصاد‌هایی که طی سال‌های گذشته انجام چنین اقداماتی را مد نظر قرار داده‌اند، مانند امروزه پول الکترونیکی و مبادلات غیراسکناس رواج نداشت. از سوی دیگر در آن زمان تعداد صفرهای اسکناس‌ها واقعا زیاد بود و در برخی موارد به 6 تا 7 صفر می‌رسید اما اکنون بزرگ‌ترین اسکناس موجود در کشورمان اسکناس‌های 10هزار تومانی با 5 صفر است و تعداد صفرهای این اسکناس چندان زیاد نیست تا وادار به انجام چنین کاری شویم. همچنین باید در اقتصاد کشور بیشتر به سمت انجام مبادلات الکترونیکی و انتقال از طریق سیستم بانکی، خود‌پرداز‌ها، چک و... حرکت کنیم، جابه‌جایی پول به روش بانکداری الکترونیک سوق یابد و مردم نیز به جابه‌جایی کمتر اسکناس ترغیب شوند.

با توجه به این شرایط اکنون ضرورتی برای حذف صفر از پول ملی احساس نمی‌شود. از سوی دیگر حذف 3صفر از پول ملی اصلا ارتباطی با مسئله تورم نداشته و حذف 3صفر هیچ نقشی در مدیریت کلان اقتصادی کشور ندارد. تنها دستاورد حذف صفر از پول ملی در تعداد کمتر صفرهای چاپ شده روی اسکناس‌ها خواهد بود که ممکن است میزان اشتباهات در مبادله اسکناس به هنگام شمارش تعداد صفرها کمتر شود. همچنین می‌توان با تغییر واحد پول کشور از ریال به تومان تعداد صفرهای اسکناس و مسکوکات را کم یا حتی واحد پولی جدیدی تعریف کرد. با وجود این انجام هریک از این اقدامات نیازمند برخی توجیهات است که اکنون ضرورتی در اقتصاد کشورمان وجود ندارد تا بخواهیم با جمع‌آوری اسکناس‌های قبلی و جایگزینی اسکناس‌های جدید هزینه‌های تازه‌ای را برای چاپ و توزیع اسکناس متقبل شویم.

* رئیس شورای‌عالی رقابت</TEXT>
</DOC>
<?xml version="1.0" encoding="utf-8" ?>
<DOC>
<DOCNO>915</DOCNO>
<DATE-TIME>1390/05/11</DATE-TIME>
<CATEGORY>اقتصادی</CATEGORY>
<TITLE>در جلسه بانك مركزي درباره حذف صفرهاي پول ملي چه گذشت؟</TITLE>
<SUMMARY></SUMMARY>
<NARRATIVE></NARRATIVE>
<TEXT>
بخش خبري الف



رئيس كل بانك مركزي روز چهارشنبه هفته گذشته تعدادي از اقتصاددانان كشور از طيف‌هاي متنوع فكري را به دفتر خود فراخواند تا درباره تصميم به حذف صفرهاي پول ملي با آنها مشورت كند.



به گزارش الف، 12 اقتصاددان كه دعوت رئيس بانك مركزي را اجابت كردند عبارتند از: بيژن بيدآباد، محمد مهدي بهكيش، محمد خوشچهره، جمشيد پژويان، داوود دانش جعفري، علي قنبري، بيژن لطيف، مهدويان، محمدرضا سيد نوراني و احمد شعباني.



در اين جلسه همه شركت‌كنندگان با حذف صفرهاي پول ملي در شرايط تورمي مخالفت و اجراي آنرا فقط در شرايط مهار تورم، مفيد دانستند. داوود دانش جعفري اهتمام دولت به حذف صفرهاي پول ملي در شرايط تورمي، اجراي هدفمندي يارانه‌ها و تحريم اقتصادي، ايجاد كننده مشكلي مضاعف دانست.



دكتر بيژن بيدآباد نيز گفت در صورت اصرار دولت به حذف پول‌ها، حذف سه صفر بهتر از چهار صفر است چرا كه حذف چهارصفر براي طبقات مسن و كم سواد را دچار مشكل مي‌كند. دكتر مسعود نيلي نيز گفت حذف صفرهاي پول ملي بايد براساس نيازهاي اقتصاد كلان باشد نه اينكه از خارج از بانك مركزي به بانك مركزي ابلاغ شود و با اجراي اين تصميم به شدن مخالفت كرد.



دكتر سيد نوراني نيز از اينكه براي چنين كاري بانك مركزي بعد از اتخاذ تصميم، اقدام به مشورت گيري مي‌كند، انتقاد كرد و گفت انتشار اخبار اين كار از هم اكنون باعث ايجاد نگراني درباره كاهش ارزش پول ملي شده و به نظر مي‌رسد يك تصميم سياسي است تا اقتصادي ضمن اينكه بانك مركزي كارهاي زمين مانده بسيار مهمتري دارد كه از آنها غافل مانده و بهتر است بجاي مشغول شدن به اين كارهاي بي حاصل، به انجام وظايف خود بپردازد در پايان رئيس كل بانك مركزي ضمن تشكر از نظرات اساتيد دعوت شده گفت قرار است در فرايند اجراي اين طرح از نظر اساتيد استفاده شود و بحث لغو آن مطرح نيست. بهمني همچنين به محدوديتهاي موجود در اجراي وظايف بانك مركزي نيز اشاره كرد.</TEXT>
</DOC>
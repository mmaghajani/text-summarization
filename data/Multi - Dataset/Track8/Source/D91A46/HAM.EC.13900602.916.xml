<?xml version="1.0" encoding="utf-8" ?>
<DOC>
<DOCNO>916</DOCNO>
<DATE-TIME>1390/06/02</DATE-TIME>
<CATEGORY>اقتصادی</CATEGORY>
<TITLE>مخالفت کمیسیون برنامه مجلس با حذف صفرها </TITLE>
<SUMMARY></SUMMARY>
<NARRATIVE></NARRATIVE>
<TEXT>
اقتصاد > پول ‌و بانک- گروه اقتصادی:
کمیسیون برنامه و بودجه مجلس شورای اسلامی آشکارا با برنامه بانک مرکزی مبنی بر حذف صفرها مخالفت کرده و علت آن را نامناسب بودن این کار در زمان فعلی دانسته است.

این خبر را یک عضو کمیسیون برنامه و بودجه مجلس عنوان کرد و با اشاره به بررسی گزارش رئیس‌کل بانک مرکزی در مورد اصلاح واحد پول ملی و حذف 4 صفر در نشست 2 روز پیش کمیسیون گفت: با وجود اعتقاد اعضای کمیسیون بر ضرورت اجرای اصلاح واحد پول ملی و حذف 4صفر، اما برهه کنونی زمان مناسبی برای اجرای این پروژه نیست.به گزارش ایسنا، غفار اسماعیلی افزود: نمایندگان براین اعتقادند که با توجه به حساسیت موضوع و اینکه ممکن است کشور یک یا 2 سال برای رسیدن به ثبات اقتصادی زمان نیاز داشته باشد تا تولید و صنایع را بهینه کند، زمان کنونی زمان مناسبی برای اجرای این پروژه نیست.

او با اشاره به گزارش بانک مرکزی گفت:‌ بانک مرکزی با اشاره به رشد 760 درصدی نرخ تورم در 40 سال گذشته، از دست رفتن ارزش پول و دشواری تبادلات تجاری معتقدبود باید 4صفر از پول ملی حذف شود.
وی افزود: این استدلالات بانک مرکزی مبتنی بر رهاورد اقتصادی نبود و بیشتر بر این پایه بود که چاپ اسکناس برای دولت هزینه دارد.وی افزود: با وجود اعتقاد آقای بهمنی مبنی بر اینکه حذف 4 صفر از پول ملی یک ضرورت است، اعضای کمیسیون بر این اعتقاد بودند که این پروژه باید در زمانی اجرا شود که کشور از یک ثبات اقتصادی اساسی و تثبیت قیمت‌ها برخوردار باشد.این نماینده مجلس گفت: اعضای کمیسیون بر این باور بودند که قبل از رفع نشدن مشکلات مربوط به تولید، تورم و اشتغال اجرای این پروژه رهاورد قابل ملاحظه‌ای را نخواهد داشت؛ به‌ویژه اینکه درحال حاضر کشور با 2 پروژه اساسی اجرای سیاست‌های کلی اصل 44 و همچنین اجرای طرح تحول اقتصادی روبه‌روست.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>960</DOCNO>
<DATE-TIME>1390/12/16</DATE-TIME>
<CATEGORY>اجتماعی</CATEGORY>
<TITLE>بي‌پي و مختومه كردن پرونده فاجعه نفتي خليج مکزيک</TITLE>
<SUMMARY>جام جم آنلاين: شرکت نفتی بریتیش پترولیوم دو سال پس از نشت ۷۸۰ میلیون لیتر نفت به خلیج‌مکزیک، به خسارت‌دیدگان این فاجعه غرامت پرداخت می‌کند. در پرونده این ماجرا پیامدهای دراز مدت این فاجعه زیست‌محیطی در نظر گرفته نشده‌اند.</SUMMARY>
<NARRATIVE></NARRATIVE>
<TEXT>
به گزارش جام جم آنلاين به نقل از دويچه وله، مسئولان یکی از بزرگترین فجایع طبیعی جهان می‌خواهند با پرداخت نزدیک به هشت میلیارد دلار خسارت پرونده این ماجرا را ببندند. دو سال پس از نشت ۷۸۰ میلیون لیتر نفت خام سنگین به خلیج مکزیک، شرکت بریتیش پترولیوم پیشنهاد کرده است با پرداخت غرامت، خسارات ناشی از این حادثه را جبران کند.

این حادثه که در پی انفجار یک سکوی نفتی در خلیج مکزیک و ایجاد شکافی در چاه نفتی "ماکوندو" رخ داد، بزرگترین فاجعه زیست‌محیطی تاریخ آمریکا را رقم زد. در این انفجار ۱۱ نفر کشته شدند و ۸۷ روز تمام میلیون‌ها لیتر نفت خام سنگین به دریا نشت کرد.

تصاویر ماهی‌ها، پرندگان، لاک‌پشت‌ها و خرچنگ‌هایی که در سواحل مکزیک در لجن نفتی گرفتار و خفه شده بودند، خبر از عمق این فاجعه زیست محیطی می‌داد. حدود ۶۰۰ هزار انسان از این آلودگی آسیب دیده‌اند.

پیامدهای ناشناخته بر سلامت قربانیان

سانحه سکوی نفتی خیلج مکزیک به تشکیل پرونده‌ای علیه شركت نفتي "بی‌پی" منجر شد. بازماندگان انفجار و کسانی که کسب و کار و روزی خود را بر اثر فاجعه از دست داده‌اند، شکایتی علیه بریتیش پترولیوم اقامه کردند و خواستار خسارت شدند.

از جمله این افراد می‌توان به کارگران پاک‌سازی، ماهی‌گیران، رستوران‌و هتل‌داران و همینطور ساکنان ‎ سواحل خیلج مکزیک در ایالت‌های لوئیزیانا، می‌‌سی‌‌سی‌پی، آلاباما و فلوریدا اشاره کرد. قربانیانی که اکنون، از مشکلات تنفسی، پوستی و سردردهای مضمن نیز رنج می‌برند.

مقامات بریتیش پترولیوم اعلام کرده‌اند که بر اساس توافق انجام شده میان وکلای این شرکت و شاکیان، در مرحله نخست مبلغی معادل هفت میلیارد و ۸۰۰ میلیون دلار به خسارت‌دیدگان نشت نفت پرداخت می‌کنند. این شرکت همچنین در نظر دارد در ۱۲ سال آینده هزینه‌های درمان و پزشکی این افراد را پرداخت کند.

آیا ۱۲ سال کافی است؟ پاسخ این پرسش روشن نیست.

نکته مهم دیگر این‌جاست که شرکت بریتیش پترولیوم برای جمع‌آوری لکه‌های نفتی و ته‌نشین کردن آن‌ها، بیش از چهار میلیون لیتر ماده شیمیایی بر روی خلیج مکزیک پخش کرده است. پیامدهای استفاده از مواد در این حد، بر سلامت انسان و محیط‌زیست روشن نیست.

آزمایش خون کارگران پاکسازی لکه‌های نفتی نشان می‌دهد که این مواد پایداری بالایی دارند و تا مدت‌ها در بدن انسان باقی می‌مانند.

بررسی‌ها پزشکی نشان می‌دهند که این مواد دست‌کم ابتلا به ۹ بیماری را شدت می‌بخشند. از جمله مواردی که پزشکان در ارتباط با این مواد به آن اشاره می‌کنند از دست‌دادن حافظه یا سقط جنین است.

چشم‌پوشی قاضی و رضایت یکباره شاکیان

فعالان محیط‌زیست با انتقاد از بی‌پی می‌گویند: این ماده شیمیایی لکه‌های نفتی را در محیط‌زیست سمی‌تر از آنچه که هست می‌کند. پیامدهای این فاجعه نفتی هنوز بر چرخه زندگی ۲۰ گونه از پستانداران دریایی که در خلیج مکزیک زندگی می‌کنند روشن نیست.

هیچ‌کس به روشنی ‎نمی‌د‌اند عواقب زیست‌محیطی این فاجعه نفتی که شاید چندین دهه طول بکشد چه خواهد بود. شرکت بریتیش پترولیوم تلاش می‌کند بدون در نظر گرفتن پیامدهای حقوقی استفاده از این مواد، پرونده خلیج مکزیک را ببندد.

از آن گذشته وکلای بریتیش پترولیوم موفق شدند بی‌دقتی‌های پیشین این شرکت در خاک آمریکا را از روند قضایی این پرونده خارج کنند. انفجار سال ۲۰۰۵ در یک پالایشگاه متعلق به بریتیش پترولیوم در تگزاس و کشته شدن ۱۵ کارگر،  لوله‌های زنگ زده در میدان نفتی آلاسکا و نشت نفت در سال‌های ۲۰۰۶ و ۲۰۰۹ و ۲۰۱۱ میلادی از جمله مواردی هستند که قاضی پرونده از بررسی آن‌ها چشم‌پوشی کرده است هستند.

جالب اینجاست که سازمان‌های زیست‌محیطی هم یکباره تمامی شکایت خود را از شرکت بریتیش پترولیوم پس گرفتند.</TEXT>
</DOC>
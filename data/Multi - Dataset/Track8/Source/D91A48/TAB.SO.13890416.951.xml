<?xml version="1.0" encoding="utf-8" ?>
<DOC>
<DOCNO>951</DOCNO>
<DATE-TIME>1389/04/16</DATE-TIME>
<CATEGORY>اجتماعی</CATEGORY>
<TITLE>خسارت نشت نفت در خلیج مکزیک </TITLE>
<SUMMARY></SUMMARY>
<NARRATIVE></NARRATIVE>
<TEXT>
شرکت بریتیش پترولیوم از خسارت 3.1 میلیارد دلاری وارده بر این شرکت انگلیسی از زمان بروز بحران نشت نفت در خلیج مکزیک خبر داد.

به نوشته «تهران امروز» به نقل از خبرگزاری شینهوا، شرکت بریتیش پترولیوم روز گذشته تایید کرد که این شرکت انگلیسی از زمان بروز بحران لکه نفتی در خلیج مکزیک تاکنون بیش از 3.1 میلیارد دلار برای مهار این لکه نفتی هزینه کرده است.

همچنین از مجموع 3.1 میلیارد دلار دستکم 147 میلیون دلار به افرادی که زندگی آنها تحت تاثیر این فاجعه زیست‌محیطی قرار گرفته، پرداخت شده است. شرکت بریتیش پترولیوم همچنین اعلام کرده است که توفان موسمی الکس تلاش‌ها برای مهار و پاکسازی لکه نفتی در خلیج مکزیک را متوقف کرده و برنامه کنترل نشت نفت تا مدتی به تاخیر خواهد افتاد.

بر این اساس توفان الکس که اولین توفان گرمسیری طی فصل جاری است، باعث متوقف شدن عملیات‌های کنترل سوزاندن نفت در سطح اقیانوس اطلس، پرواز هواپیماهای حامل مواد شیمیایی و فعالیت‌های دستگاه‌های شناور شده است.

دولت دیوید کامرون، نخست وزیر انگلیس در تلاش است راهی برای جلوگیری از گسترش لکه نفتی مذکور یافته و با بهره‌گیری از همکاری دولت آمریکا از خسارات بیشتر شرکت بریتیش پترولیوم که به گفته وی نقش مهمی در اقتصاد انگلیس و آمریکا دارد، جلوگیری کند. </TEXT>
</DOC>
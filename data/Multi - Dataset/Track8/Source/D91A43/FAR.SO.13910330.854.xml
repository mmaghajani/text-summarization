<?xml version="1.0" encoding="utf-8" ?>
<DOC>
<DOCNO>854</DOCNO>
<DATE-TIME>1391/03/30</DATE-TIME>
<CATEGORY>اجتماعی</CATEGORY>
<TITLE>معاون امداد و نجات هلال احمر تهران:
اغلب ساختمان‌های تهران توان مقابله با زلزله ۶ ریشتر ندارند</TITLE>
<SUMMARY>خبرگزاری فارس: معاون امداد و نجات جمعیت هلال احمر تهران با اعلام ایجاد ۶ پایگاه اقماری امدادی بحران که هر یک گنجایش ۵۰ هزار نفر را دارد گفت: اغلب ساختمانهای تهران توان مقابله با زلزله بالای ۶ ریشتر را ندارند.</SUMMARY>
<NARRATIVE></NARRATIVE>
<TEXT>
به گزارش خبرنگار بهداشت و درمان فارس، شاهین فتحی در نشست خبری جمعیت هلال احمر استان تهران درباره مقاومت ساختمان‌های تهران در برابر زلزله اظهار داشت: بر اساس آمار و اطلاعات سازمان پیشگیری و مدیریت بحران شهر تهران اغلب ساختمان‌های تهران توان مقابله با زلزله 6 ریشتر را ندارند.

وی افزود: با وجود آنکه در طول 10 سال اخیر ساختمان های تهران از نظر مقاومت بسیار متفاوت شده‌اند و در این زمینه از سال 80 نیز پایگاه‌های اقماری جمعیت هلال احمر ایجاد شده و 6 پایگاه در حاشیه شهر تهران ساخته شده است و از نظر امکانات امدادی تجهیز شده است، باز هم این مشکل وجود دارد.

فتحی با اشاره به اینکه هر کدام از این 6 پایگاه اقماری جمعیت هلال احمر استان تهران می‌تواند 50 هزار نفر را در خود برای اسکان اضطراری جا دهد تصریح کرد: در این زمینه 22 قلم کالای مورد نیاز امدادی، زیستی و بهداشتی در این پایگاه‌ها انبار شده است.

معاون سازمان امداد و نجات جمعیت هلال احمر استان تهران ادامه داد: شهرداری تهران نیز در طول سالهای اخیر پایگاه‌هایی برای پشتیبانی در حوادث در مناطق مختلف تهران ساخته است و هلال احمر نیز این آمادگی را دارد تا با ارائه فضا و مکان مناسب به ایجاد انبارهای دپوی اقلام امدادی اقدام کنند.

آموزش دوره‌های امدادی برای دانش‌آموزان

در ادامه این نشست خبری حمیدرضا محلاتی، معاون آموزش و پژوهش جمعیت هلال احمر استان تهران نیز با اشاره به آموزش به دانش‌‌آموزان مقاطع مختلف از دهه فجر سال گذشته به صورت غیرحضوری و حضوری خاطرنشان کرد: در این زمینه 330 هزار شرکت کننده دانش‌آموز داشتیم که به 50 هزار نفر آموزش‌های امدادی و گواهینامه پایان دوره ارائه شد.

انتهای پیام/</TEXT>
</DOC>
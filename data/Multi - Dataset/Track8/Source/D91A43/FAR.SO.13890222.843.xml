<?xml version="1.0" encoding="utf-8" ?>
<DOC>
<DOCNO>843</DOCNO>
<DATE-TIME>1389/02/22</DATE-TIME>
<CATEGORY>اجتماعی</CATEGORY>
<TITLE>رئيس جمعيت هلال‌احمر:
مردم تهران نقشه امن مناطق اسكان اضطراري دريافت مي‌كنند</TITLE>
<SUMMARY>خبرگزاري فارس: رئيس جمعيت هلال‌احمر كشور با اشاره به احتمال وقوع زلزله در شهر تهران، گفت: تمام مردم پايتخت به زودي نقشه‌هاي امن مناطق اسكان اضطراري را دريافت مي‌كنند.</SUMMARY>
<NARRATIVE></NARRATIVE>
<TEXT>
به گزارش خبرنگار اجتماعي باشگاه خبري فارس «توانا»، ابوالحسن فقيه امروز در سخنراني آيين افتتاح پايگاه بزرگ امدادي، آموزشي منطقه 22 تهران، اظهار داشت: در حال حاضر 3 هزار نقطه از شهر تهران به عنوان منطقه امن مشخص شده است كه براي اسكان اضطراري هزار و 50 نقطه براي اسكان مردم در حوادثي از جمله زلزله و اجراي برنامه‌هاي مديريت بحران در زمينه اسكان موقت و اضطراري تعيين شده است. وي با بيان اينكه گسترش مناطق و پايگاه‌هاي امدادي تهران از مهم‌ترين فعاليت‌هاي جمعيت تهران در سال‌جاري خواهد بود،‌ گفت: آموزش همگاني و مشاركت مردم در فعاليت‌هاي داوطلبانه نيز از ديگر عرصه‌هاي فعاليتي اين جمعيت خواهد بود كه بايد هر چه بيشتر افزايش و رشد يابد. فقيه به استفاده از ظرفيت‌هاي متنوع شهر تهران در جهت مقابله با حوادثي از جمله زلزله اشاره كرد و افزود: در اين راستا نقشه‌هاي امن براي مردم پايتخت در حال تهيه است كه به زودي به تمام خانوارها اهدا خواهد شد. وي با اشاره به اينكه نقشه امن مناطق اسكان اضطراري تهران بايد يكي از مهمترين ملزومات هر خانواده تهران محسوب شود، گفت: بسياري از مناطق امن شهر تهران هم‌اينك شامل مساجد، زمين‌ها و سوله‌هاي مختلف امدادي هستند و براي ايجاد نقاط اسكان اضطراري پايتخت آماده شده است كه در اين نقشه امن مشخص و لحاظ خواهد شد. فقيه با بيان اينكه اين نقاط امن به دليل ممنوعيت ساخت و ساز و حضور جمعيت جهت سكونت از وقوع گراني زمين‌هاي آن مبراست، اظهار داشت: برنامه‌هاي گسترده‌ و ويژه‌اي براي "قبل، حين و بعد" از حوادث از جمله زلزله تهران جمعيت هلال‌احمر و سازمان‌هاي مرتبط در حال اجراست. وي به بحث بسيار مهم مقاوم‌سازي مناطق سكونت مردم در پايتخت نيز اشاره كرد و بيان داشت: كشور بايد در زمينه‌هاي مقابله با حوادثي از جمله زلزله برنامه‌هاي علمي گسترده‌اي را اجرا كند. در ادامه آيين افتتاح پايگاه امداد آموزشي منطقه 22 شهر تهران، احمد صادقي، رئيس جمعيت هلال‌احمر استان تهران نيز به جمعيت 13 ميليوني پايتخت كه شامل يك ششم جمعيت كشور مي‌شود اشاره كرد و افزود: جمعيت هلال‌احمر در حال حاضر از بهترين تكنولوژي امدادي روز دنيا برخوردار است و متعاقباً برنامه‌هاي بسيار گسترده‌اي نيز براي "قبل، حين و بعد" از حادثه در برنامه‌هاي دارد. وي اظهار داشت: متعاقباً جمعيت هلال‌احمر استان تهران در مورد احتمال وقوع زلزله در تهران گام‌هاي گسترده‌اي برداشته است. صادقي خاطرنشان كرد: جمعيت هلا‌ل‌احمر استان تهران تا پايان سال 89 در تمام مناطق 22 گانه تهران پايگاه‌هاي امدادي، آموزشي و فرهنگي جهت آحاد مردم ايجاد خواهد كرد. انتهاي پيام/ش</TEXT>
</DOC>
<?xml version="1.0" encoding="utf-8" ?>
<DOC>
<DOCNO>845</DOCNO>
<DATE-TIME>1389/07/10</DATE-TIME>
<CATEGORY>اجتماعی</CATEGORY>
<TITLE>سازماندهي، تجهيز و آموزش محلات تا پايان امسال
تهران، محله به محله آماده مقابله با زلزله می‌شود </TITLE>
<SUMMARY></SUMMARY>
<NARRATIVE></NARRATIVE>
<TEXT>
شهر > سازمان‌ها- گروه شهری:
20سناریوی زلزله توسط سازمان مدیریت بحران شهر تهران در دست تهیه است که براساس این سناریوها طرح‌های مدیریت شهری برای نحوه مقابله با بحران تعریف می‌شود.

به گزارش همشهری، دیروز عزیزالله رجب‌زاده رئیس سازمان مدیریت بحران شهر تهران در نخستین نشست خبری خود با رسانه‌های گروهی برنامه‌های امسال سازمان مدیریت بحران شهر تهران را به‌منظور آمادگی شهر در برابر زلزله اعلام کرد.
وی در این باره به 12اولویت درنظر گرفته شده تا پایان سال اشاره کرد و گفت: توزیع نقشه‌های تخلیه امن و اسکان اضطراری در374 محله شهر تهران ازجمله این برنامه‌هاست.

به گفته رجب‌زاده، هم‌اکنون در حال شناسایی نقاطی برای اسکان اضطراری شهروندان هستیم تا بعد از آن کار دپوی آب، تغذیه و سایر امکانات زیستی در آن انجام شود.سازماندهی، آموزش و تجهیز 3تیم 30 نفره در 374 محله شهر تهران، ساخت 102 سوله یا پایگاه پشتیبانی از مدیریت بحران، ساخت 4 پایگاه برای استان‌های معین و 78 پایگاه چندمنظوره از دیگر اقداماتی است که سازمان مدیریت بحران شهر تهران در دستور کار امسال خود دارد.

رجب‌زاده همچنین از تشکیل گروه‌های امداد و نجات در مجتمع‌های مسکونی و مراکز تجاری و راه‌اندازی سیستم‌های مدیریتی و فرماندهی در 22 منطقه شهری، 120 ناحیه و 374 محله تهران سخن گفت و ادامه داد: شهرداران مناطق رئیس ستاد بحران منطقه خود، شهرداران ناحیه هم رئیس ستاد بحران ناحیه تحت پوشش خود هستند.

از دیگر اقدامات سازمان مدیریت بحران شهرتهران تا پایان سال، طراحی و احداث پارک موزه زلزله در شهر تهران و راه‌اندازی نمایشگاه و فروشگاه اقلام و تجهیزات امدادی و تخصصی است.

رئیس سازمان مدیریت بحران شهر تهران از راه‌اندازی ستاد پدافند غیرعامل در تهران به ریاست شهردار تهران سخن گفت و یادآور شد‌: برای این منظور طرح پایلوت در 6 منطقه تهران (2، 4، 10، 14، 12و 20 ) به اجرا در آمده که در این مناطق به‌صورت آزمایشی کار تخلیه امن مردم، اسکان اضطراری، گروه‌های امداد و نجات و همه اقداماتی که باید در شرایط وقوع بحران انجام شود، آموزش داده می‌شود و بعد از رفع نواقص احتمالی در تمامی مناطق، نواحی و محلات شهر تهران به اجرا در خواهد آمد.</TEXT>
</DOC>
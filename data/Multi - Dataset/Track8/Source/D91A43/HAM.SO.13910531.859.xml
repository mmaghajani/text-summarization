<?xml version="1.0" encoding="utf-8" ?>
<DOC>
<DOCNO>859</DOCNO>
<DATE-TIME>1391/05/31</DATE-TIME>
<CATEGORY>اجتماعی</CATEGORY>
<TITLE>بیشترین تلفات انسانی تهران در زمان زلزله ! </TITLE>
<SUMMARY></SUMMARY>
<NARRATIVE></NARRATIVE>
<TEXT>
شهر > مدیریت- همشهری‌آنلاین:
تهران با 6 هزار هکتار بافت فرسوده و قرارداشتن روی گسل فعال زلزله هنگام بروز حادثه با بیشترین تلفات انسانی مواجه می‌شود.

به گزارش مهر، رئیس سازمان مدیریت بحران شهر تهران می‌گوید در زمان وقوع زلزله پایتخت بن بست است و هیچ راهکاری به جز آموزش شهروندان برای نجات خود و مقاوم سازی ساختمانها نداریم. شهر تهران بر روی چند گسل مشا، ری شمالی و جنوبی، کهریزک، دارآباد ، نیاوران و گرمسار قرار گرفته به طوری که طبق ارزیابیهای انجام شده از سوی سازمانهای امدادرسان حدود 80 درصد مساحت تهران روی گسل قرار دارد.

درحالی است که کارشناسان و مسئولان بحران کشور اعلام کرده اند وقوع زلزله در تهران حتمی است و تلفات جبران ناپذیری به همراه خواهد داشت هلال احمر تنها می تواند 10 درصد تهرانیها را پوشش دهد و بیش از نیمی از تهرانیها در زیر آوار با مرگ دست و پنجه نرم می کنند. همچنین آمارها نشان می دهد سال گذشته پایتخت 700 زلزله خفیف را تجربه کرد ولی هیچ اقدام عملی برای مقاوم سازی بافتهای فرسوده، تقویت زیرساختها، مقاوم سازی مراکز درمانی و بیمارستانی و حتی سبک سازی تهران انجام نشده است.

    تنها راهکار آموزش شهروندان 

عزیزالله رجب زاده رئیس سازمان مدیریت بحران شهر تهران در مورد آخرین اقدامات انجام شده برای مواقع اضطراری و زلزله قریب الوقوع پایتخت می‌گوید: در زمان وقوع زلزله تهران بن بست است و هیچ راهکاری نداریم. تنها راهکار آموزش شهروندان برای نجات خود و مقاوم سازی ساختمانهاست.

    6280 هزار هکتار بافت فرسوده در پایتخت

وی افزود: وقتی در تهران زلزله رخ می دهد ساختمانها و برجهای بلند خود مشکل ساز شده زیرا با واژگونی آنها تمامی مسیرها بسته می شود و با این کوچه های تنگ و خیابانهای باریک تهران دیگر هیچ راه عبور و مرور برای خودروهای امدادی وجود ندارد. خوابگاههای دانشجویی فرسوده، بیمارستانهای فرسوده و 6280 هزار هکتار بافتهای فرسوده همه ویران شده و تلفات دارد.

    استقرار 300 کانکس امداد و نجات در تهران

رئیس ستاد پیشگیری و مدیریت بحران تهران می گوید: دوستان اعلام کرده‌اند که سوله های پایتخت برای مواقع بحرانی و زلزله خالی است. من نه تائید می کنم و نه تکذیب تنها از رسانه ها و خبرنگاران می خواهم خودشان سرزده وارد این سوله ها شوند. تمامی سوله ها لب به لب دارای تجهیزات و اقلام ضروری است. حدود 300 هزار قلم اقلام امدادی دپو شده و به هم اکنون 300 کانکس امداد و نجات در محلات تهران مستقر کرده ایم.

    استقرار کانکس های امدادی در تمامی 320 محله تهران تا آخر شهریورماه

وی افزود: به امید خدا تا آخر شهریور ماه تمامی محلات تهران دارای کانکس امداد و نجات شده تا در شرایط بحرانی هر محله از امکانات امدادی این کانکسها با حضور نیروهای مدیریت بحران استفاده کنند.

    هشدار رئیس جمعیت هلال احمر در مورد زلزله تهران

در این خصوص ابوالحسن فقیه رئیس جمعیت هلال احمر کشور در مورد وضعیت تهران بعد از زلزله می گوید: بارها و بارها در مورد وضعیت تهران در زمان وقوع زلزله هشدار داده ام و حتی این هشدارها موجب دلخوری برخی دوستان شده است. حتی در شورای شهر تهران هم صحبت کردم و به متولیان مدیریت بحران پایتخت در خصوص زلزله احتمالی تهران هشدار دادم. .

با اینکه شهرداری تهران اقدامات خوبی انجام داده است ولی هیچیک از این اقدامات کفایت حادثه بزرگ زلزله تهران را نمی کند. وقتی زلزله 7 ریشتری در تهران رخ دهد هیچ از این اقدامات دیگر به چشم نمی آید. به اعتقاد من باید تهران را خلوت کنیم. به عنوان مثال یک زلزله 6/8 ریشتری در گسل نیاوران تهران به تنهایی یک میلیون زخمی خواهد داشت.

با این همه انتقال کارکنان دولت از تهران، سبک سازی پایتخت، ایجاد پایتخت اداری و بهسازی و نوسازی بافتهای فرسوده می‌تواند بخشی از دغدغه های امدادی در هنگام وقوع زلزله تهران را مرتفع کند.

  هیچ گاه در تهران زلزله ۸ ریشتری رخ نمی‌دهد  

احمد صادقی رئیس اسبق جمعیت هلال احمر استان تهران هم می گوید: زلزله تهرانی شوخی نیست و شهروندان مطمئن باشند که گسلهای فعال زیر شهر تهران روزی زلزله مهیبی به همراه خواهند داشت و کسی نمی تواند منکر زلزله پایتخت باشد. در زمان وقوع زلزله در تهران امداد زمینی امکان پذیر نیست ولی اینکه گفته می شود امداد هوایی در زلزله تهران تنها راهکار است آن هم غلط است چون ساختمانهای بلند مانع از فرود بالگردها شده و خود ساختمانها هم بر اثر زلزله آسیب پذیر هستند.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>970</DOCNO>
<DATE-TIME>1389/02/04</DATE-TIME>
<CATEGORY>اقتصادی</CATEGORY>
<TITLE>گزارش فرانس 24 از خسارات آتشفشان ایسلند </TITLE>
<SUMMARY></SUMMARY>
<NARRATIVE></NARRATIVE>
<TEXT>
اقتصاد > اقتصاد‌جهان- همشهری آنلاین:
فرانس 24 در گفتگو با کارشناسان خود موضوع تاثیرات منفی فوران کوه آتشفشان ایسلند را برجسته خواند

و اعلام کرد، زیان و ضررهای ناشی از این رویداد طبیعی حتی از زیان و ضررهای عملیات 11 سپتامبر در سال 2001 نیز بیشتر بوده است.

به گزارش واحد مرکزی خبر، شبکه خبری فرانس 24، موضوع پیامدهای فوران کوه آتشفشان ایسلند را در میزگردی با شرکت دوکارشناس مسائل اقتصادی و اجتماعی به بحث و تبادل نظر گذاشت.

مجری این شبکه در ابتدای این برنامه با اشاره به لغو هزاران پرواز و متوقف شدن مسافرت‌ها و برخی فعالیت‌های تجاری، نظر نیکولا گودفروی حقوقدان و روزنامه نگار فرانسوی را در این باره که چه بخش‌هایی از این حادثه متضرر شدند جویا شد.

وی در این باره گفت که شرکت‌های هواپیمایی در نهایت بازندگان اصلی فوران کوه آتشفشان ایسلند هستند زیرا مسافران بالاخره می‌توانند بخشی از پول بلیت خود را از شرکت‌های هواپیمایی دریافت کنند.

دومینیک فیلیون  استاد اقتصاد دانشگاه پاریس شمال نیز در این باره گفت: شرکت‌های هواپیمایی و بخش گردشگری دو بازنده بزرگ این رویداد طبیعی هستند.

وی در توضیح گفت: شرکت‌های هواپیمایی در یک هفته گذشته به طور میانگین 200 میلیون دلار در روز متضرر شده‌اند.

دومینیک فیلیون  افزود، برخی ارزیابی‌ها و پیش بینی‌ها حاکی از آن است زیان و ضرر‌های ناشی از فوران کوه آتشفشان ایسلند حتی از زیان و ضرر‌های عملیات یازده سپتامبر در سال دو هزار و یک نیز بیشتر بوده است.

وی افزود: براساس ارزیابی که در آن زمان انجام گرفته بود زیان و ضرر‌های مستقیم عملیات یازده سپتامبر بر ده میلیارد دلار برآورد شده بود.</TEXT>
</DOC>
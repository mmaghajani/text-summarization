<?xml version="1.0" encoding="utf-8" ?>
<DOC>
<DOCNO>967</DOCNO>
<DATE-TIME>1389/02/01</DATE-TIME>
<CATEGORY>اقتصادی</CATEGORY>
<TITLE>يك اقتصاددان برجسته آمريكايي:
آتشفشان ايسلند بر اقتصاد اتحاديه اروپا سايه افكنده است</TITLE>
<SUMMARY>خبرگزاري فارس: يك پژوهشگر موسسه اقتصاد بين‌الملل "پيترسون" مستقر در واشنگتن در مصاحبه با شوراي روابط خارجي آمريكا تصريح كرد كه آتشفشان ايسلند بر اقتصاد اتحاديه اروپا سايه افكنده است.</SUMMARY>
<NARRATIVE></NARRATIVE>
<TEXT>
به گزارش فارس، "جاكوب كركيگارد" (Jacob Kirkegaard )، پژوهشگر موسسه اقتصاد بين‌الملل "پيترسون" در مصاحبه با شوراي روابط خارجي آمريكا اعلام كرد كه آتشفشان "ايجافلاجاكو" (Eyjafjallajokull) ايسلند براي روزها است كه در پروازهاي هوايي سراسر اروپا اختلالاتي را به وجود آورده است و اين امر منجر شده است كه صنعت حمل‌ونقل هوايي كه روند رو به رشدي را در پيش گرفته بود، تحت تأثير اين آتش‌فشان به شدت آسيب ببيند. وي تصريح كرد: برخي از شركت‌هاي حمل و نقل هوايي كه بر لبه پرتگاه ورشكستگي قرار داشتند، ممكن است با خطر سقوط روبرو شوند و سقوط كنند. من به طور قطع مي‌توانم پيش‌بيني كنم كه درخواست‌هايي از جانب صنعت حمل و نقل هوايي و اپراتورهاي فرودگاههاي مهم اروپا براي دريافت كمك‌هاي مالي يا غرامت مطرح خواهد شد. اين پژوهشگر اقتصادي در ادامه افزود: زماني‌كه فرصت براي ديدار با مشتريان تجاري بين‌المللي به طور ناگهاني محدود شود، تأثير كلي بر رشد "توليدات داخلي ناخالص" اروپا در سه ماهه جاري بسيار خواهد بود. بنا بر اين گزارش، انجمن بين‌المللي حمل و نقل هوايي از تحليلي كه پشت تصميم اتحاديه اروپا مبني بر بستن پروازهاي هوايي قرار دارد، انتقاد كردند و اعلام كردند كه فوران آتش‌فشان‌هاي مهم ديگر نيز منجر به بروز اين سطح از اختلالات هوايي نشده است. كركيگارد ضمن دفاع از محدوديت پروازهاي سراسر اروپا اعلام كرد كه اتحاديه اروپا منطقه‌اي نيست كه به فوران آتش‌فشان عادت داشته باشد و ديگر مناطق جهان كه به پديده رويارويي با اين گردوغبار عادت دارند ممكن است داده‌ها و اطلاعاتي در ارتباط با اتخاذ تصميمات خود [در زمينه رويارويي با پديده آتشفشان] در اختيار داشته باشند. انتهاي پيام/ص</TEXT>
</DOC>
<?xml version="1.0" encoding="utf-8" ?>
<DOC>
<DOCNO>239</DOCNO>
<DATE-TIME>1390/07/28</DATE-TIME>
<CATEGORY>سیاسی</CATEGORY>
<TITLE>شوراي ‌ملي ‌انتقالي: قذافي کشته شد </TITLE>
<SUMMARY>معمر قذافي، ديکتاتور مخلوع ليبي در پي جراحات وارده طي دستگيري‌اش توسط مبارزان شوراي ملي انتقالي در شهر شمالي سرت جان داده است. </SUMMARY>
<NARRATIVE></NARRATIVE>
<TEXT>
عبدل حافظ غوغا، سخنگوي شوراي انتقالي ليبي ضمن تائيد اين خبر اظهار داشت: "قذافي پس از دستگيري در يکي از مخفيگاه‌هاي مخفي خود در زادگاهش در شهر سرت، در اثر جراحات کشته شد."

خبرگزاري رويتر روز پنجشنبه (28 مهر) به نقل از يک مقام نظامي شوراي ملي انتقالي گزارش داد: "او از ناحيه سر هم گلوله خورده بود. تيراندازي به سوي گروهش زياد بود و او مرد."

هيچ منبع مستقلي اظهارات اين مقامن شوراي ملي انتقالي را تاييد نکرده است.

محمد بواس علي المکني، فرمانده نيروي زميني شوراي ملي انتقالي پيشتر اعلام کرده بود که گروهي از مبارزان شهر غربي مصراته قذافي را که از ناحيه پا زخمي شده بود در سرت دستگير کرده‌اند.

وي افزود که قذافي با يک بالگرد نظامي به منطقه‌اي نامعلوم منتقل شد.

گفته مي‌شود که ديکتاتور فراري ليبي زماني که سعي داشته با کارواني از خودروها از سرت، در 400 کيلومتري شرق طرابلس فرار کند دستگير شده است.

خبر دستگيري قذافي کمي پس از آن منتشر شده که نيروي‌هاي انقلابي ليبي طي بيانيه‌اي اعلام کردند که آن‌ها بالاخره کنترل کامل سرت را پس از غلبه براي مقاومت مزدوران قذافي به دست گرفته‌اند.

نيروهاي ضدقذافي در تصاوير تلويزيوني سقوط سرت را با تيراندازي هوايي و پاره کردن عکس‌هاي قذافي جشن گرفتند.

عبدل مجيد، عضو شوراي ملي انتقالي همچنين گفته است که ابو بکر بونس جبر، فرمانده نيروهاي مسلح قذافي نيز طي درگيري براي دستگيري ديکتاتور فراري اين کشور کشته شده است.</TEXT>
</DOC>
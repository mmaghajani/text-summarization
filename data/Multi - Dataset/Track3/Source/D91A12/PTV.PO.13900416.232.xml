<?xml version="1.0" encoding="utf-8" ?>
<DOC>
<DOCNO>232</DOCNO>
<DATE-TIME>1390/04/16</DATE-TIME>
<CATEGORY>سیاسی</CATEGORY>
<TITLE>تظاهرات گسترده عليه قذافي در ليبي</TITLE>
<SUMMARY>مردم انقلابي ليبي در پايگاه‎هاي اصلي مخالفان رژيم اين کشور، عليه معمر قذافي ديکتاتور ليبي اقدام به برگزاري تظاهرات کرد‎ه‎اند.</SUMMARY>
<NARRATIVE></NARRATIVE>
<TEXT>
ده‎ها هزار نفر از مردم ليبي روز چهارشنبه به منظور نشان دادن عزم راسخ خود در پايان دادن به حکومت چهار دهه‎اي معمر قذافي، در شهرهاي بنغازي و مصراته دست به تظاهرات زدند.

در حالي که 5 ماه از درگيري مسلحانه انقلابيون ليبي با نيروهاي رژيم اين کشور مي‎گذرد، تظاهر کنندگان از قذافي خواستند فورا از قدرت کناره گيري کند.

معترضان اعلام کردند که تظاهرات آن‎ها با هدف فرستادن پيامي به طرابلس و همچنين تقويت روحيه انقلابيون صورت گرفته است.

بر پايه اين گزارش، تظاهرکنندگان در حالي که بوق خودروهاي خود را به صدا در ‎آورده و شعارهايي در حمايت از انقلاب ليبي سر مي‎دادند، بمباران شهر مصراته از جانب نيروهاي قذافي را محکوم کردند.

تظاهرکنندگان همچنين اعلام کردند که يکي ديگر از اهداف برگزاري اين تظاهرات اين بود که کذب بودن ادعاي قذافي مبني بر برخورداري از حمايت گسترده مردمي را اثبات کنند.

کشور ليبي از اواسط ماه فوريه صحنه درگيري‎هاي شديدي بين انقلابيون و نيروهاي دولتي بوده است. درگيري‎ها در اين کشور تاکنون ده‎ها کشته بر جا گذاشته است.

شوراي امنيت سازمان ملل متحد در 17 مارس قطعنامه 1973 را تصويب کرد که به موجب آن در ليبي منطقه پرواز ممنوع اعمال شد. اين اقدام راه را براي حملات هوايي سازمان پيمان آتلانتيک شمالي (ناتو) در اين کشور باز کرد.

ائتلاف نيروهاي نظامي خارجي به رهبري امريکا، کشته شدن غيرنظاميان و زخمي شدن تعداد بيشتري از آنان را به دست نيروهاي خود در ليبي تاييد کرده است.

گفتني است نيروهاي غربي با ادعاي تلاش براي افزايش فشار بر قذافي، حملات خود را در اين کشور آفريقايي افزايش داده‎اند.</TEXT>
</DOC>
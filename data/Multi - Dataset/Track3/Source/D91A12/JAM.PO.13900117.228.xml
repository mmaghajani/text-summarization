<?xml version="1.0" encoding="utf-8" ?>
<DOC>
<DOCNO>228</DOCNO>
<DATE-TIME>1390/01/17</DATE-TIME>
<CATEGORY>سیاسی</CATEGORY>
<TITLE>نارضايتي مخالفان قذافي از ناتو </TITLE>
<SUMMARY>جام جم آنلاين: مخالفان ليبيايي خواهان حملات سريع‌تر و شديدتر ناتو به مواضع هواداران قذافي شده‌اند. سخنگوي ناتو، کنترل شهر مصراته را اولويت ماموريت در ليبي خوانده است. ناتو تعهد کرده که غيرنظاميان در عمليات هوايي آسيب نبينند.</SUMMARY>
<NARRATIVE></NARRATIVE>
<TEXT>
مخالفان قذافي روز چهارشنبه 6 آوريل به پيشروي خود به سمت شهر استراتژيک بريقه ادامه دادند. آنها هم‌زمان از سازمان ناتو انتقاد کرده‌اند که حمايت لازم و کافي را از آنان در مبارزه با نيروهاي هوادار قذافي به عمل نمي‌آورد.

نيروهاي مسلح اپوزيسيون ليبي هم‌چنين اشاره مي‌کنند که ناتو اقدامي براي شکستن حلقه محاصره شهر مصراته و در هم کوبيدن واحدهاي هوادار قذافي انجام نمي‌دهد. مردم اين شهر از 40 روز پيش تاکنون بدون آب و برق زندگي مي‌کنند.

عبدالفتاح يونس، يک فرمانده ارتش ليبي که اينک به صف مخالفان قذافي پيوسته، مي‌گويد که سلسله مراتب اداري در ناتو، گاه موجب هشت ساعت تاخير در واکنش‌ به درخواست‌‌‌‌‌‌کمک مخالفان براي حملات هوايي شده است. وي افزوده که اگر ناتو براي دفع حمله‌هاي پياپي نيروهاي وفادار به قذافي در مصراته تلاش بيشتري نکند، اين شهر در عرض يک‌هفته نابود مي‌شود.

اشرف فيطوري، يک نظامي بلند پايه مخالف قذافي نيز مي‌گويد که جنگنده‌هاي ناتو بدون هيچ عمليات تهاجمي، تنها آسمان مصراته را دور مي‌زنند. او تاکيد مي‌کند که شورشيان نياز به اسلحه‌هاي مدرن دارند و با سلاح‌هاي کهنه روسي نمي‌توانند کاري از پيش ببرند.

دفاع ناتو از عمليات ليبي

 خانم کارمن رومرو، معاون سخنگوي ناتو با رد اين انتقادها، از گسترده‌تر شدن عمليات هوايي ناتو ياد کرده و گفته که جنگنده‌هاي ناتو روز چهارشنبه دستکم 198 پرواز بر فراز ليبي خواهند داشت. وي افزوده که اين عمليات در نهايت احتياط انجام مي‌شوند تا کمترين آسيبي به غيرنظاميان ليبيايي نرسد.

رومرو عمليات هوايي بين‌المللي را موجب ديگري در عدم استفاده قدافي از تسليحات سنگين‌تر در حمله به مصراته دانسته است.

آلن ژوپه، وزير خارجه فرانسه هم روز چهارشنبه 6 آوريل اعلام کرد که وضعيت براي خلبان‌هاي ناتو در ليبي پيوسته پيچيده‌تر مي‌شود. به تاکيد وي، پس از انهدام بخش بزرگي از خودروهاي زرهي نيروهاي وفادار به قذافي، تشخيص نيروهاي مخالف از دولتي دشوار شده است.

اين در حالي است که گزارشگران رسانه‌ها از مقاومت تک تيراندازان قذافي بر روي بام‌هاي مصراته خبر مي‌دهند و مي‌افزايند که نيروهاي دولتي براي انجام عمليات در مصراته و خط مقدم جبهه شرق، از خودروهاي غيرنظامي استفاده مي‌کنند.

نيروهاي مسلح مخالف قذافي در اين ميان توانسته‌اند مواضع نيروهاي دولتي در غرب اجدابيا را با موشک هدف گيرند. اين حمله موشکي پس از عقب راندن آنها از بريقه، موفقيتي براي شورشيان محسوب مي‌شود. شدت گرفتن حمله‌هاي طرفين، به تخليه گام به گام شهرهاي بنغازي، بريقه و اجدابيا از مردم عادي نيز منجر شده است.

اما فرار مردم ليبي از اين کشور همچنان قرباني مي‌گيرد. يک کشتي که حامل حدود 300 آواره ليبيايي به مقصد لامپه‌دوسا در ايتاليا بود، سه‌شنبه شب 5 آوريل بر اثر توفان در نزديکي اين بندر واژگون شد. به نقل از امدادگران محلي و سازمان بين‌المللي مهاجران، تاکنون جسد 20 نفر از جمله چند کودک از آب بيرون کشيده شده و تعدادي نيز هنوز مفقود هستند.</TEXT>
</DOC>
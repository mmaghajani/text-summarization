<?xml version="1.0" encoding="utf-8" ?>
<DOC>
<DOCNO>233</DOCNO>
<DATE-TIME>1390/05/03</DATE-TIME>
<CATEGORY>سیاسی</CATEGORY>
<TITLE>چهار پنجم خاك ليبي در دست مخالفان قذافي</TITLE>
<SUMMARY>العلاقي به الجزيره گفت: چهار پنجم خاك ليبي در حال حاضر در دست انقلابيون است و انقلابيون بر اكثر مناطق شرق و برخي مناطق غرب و در راس آن مصراته تسلط دارند و تنها طرابلس تحت كنترل قذافي است.</SUMMARY>
<NARRATIVE></NARRATIVE>
<TEXT>
در پي انتشار اخباري مبني بر طرح بين‌المللي در زمينه تقسيم قدرت ميان مخالفان و نظام ليبي، انقلابيون اين كشور اعلام كردند كه مخالف هرگونه مذاكره با نظام معمر قذافي درخصوص تقسيم قدرت هستند.

به گزارش ايسنا به نقل از شبكه الجزيره، محمد العلاقي، مسئول پرونده‌هاي قضايي در شوراي ملي انتقالي ليبي اعلام كرد: مساله كناره‌گيري معمر قذافي، رهبر ليبي از قدرت مساله‌اي تعيين شده است و مخالفان هرگز بر مساله‌اي غير از آن مذاكره نخواهند كرد و ما تنها آماده مذاكره با اعضاي تكنوكرات‌ نظام ليبي هستيم.

وي در عين حال گفت: مخالفان هرگز با معمر قذافي، سيف الاسلام قذافي، پسرش و يا عبدالله السنوسي، رئيس سازمان اطلاعات اين كشور كه از سوي دادگاه جنايي بين‌المللي مظنون شناخته شده‌اند، مذاكره نخواهند كرد.

العلاقي به الجزيره گفت: چهار پنجم خاك ليبي در حال حاضر در دست انقلابيون است و انقلابيون بر اكثر مناطق شرق و برخي مناطق غرب و در راس آن مصراته تسلط دارند و تنها طرابلس تحت كنترل قذافي است.

وي افزود: حمله‌ي انقلابيون به طرابلس در روز پنجشنبه كه به كشته شدن يكي از معاونان قذافي منجر شد، صحت دارد و نظام قذافي با رد اين خبر تنها مي‌خواهد روحيه‌ خود را در پي شكست‌هاي متعددش در شرق و جنوب غربي كشور بالا ببرد.

اين در حالي است كه يك ديپلمات غربي از طرح عبدالاله الخطيب، فرستاده سازمان ملل در زمينه‌ برقراري آتش‌بس همزمان با تقسيم قدرت با نظام ليبي بدون اينكه قذافي در آن نقشي داشته باشد، خبر داده بود.

در ادامه درگيري‌ها در ليبي نيروهاي سازمان پيمان آتلانتيك شمالي (ناتو) به حمايت انقلابيون در حومه زليتن واقع در مسير اصلي بين مصراته و طرابلس ادامه مي‌دهند.

در شرق نيز همچنان انقلابيون در تلاش براي تحت كنترل گرفتن البريقه هستند و اميدوارند كه با خنثي سازي مساحت زيادي از مين‌هاي كارگذاشته شده وارد اين شهر شوند.

اين در حالي است كه در غرب ليبي انقلابيون كه شهر "القطرون" را به تصرف خود درآورده بودند در پي حمله گردان‌هاي قذافي متحمل خسارت‌هايي شدند.

روزنامه مصري اليوم السابع نيز از انفجاري مهيب در شركت نفتي "سرت" در شهر البريقه خبرداد.

يكي از انقلابيون گفت: اين انفجار مقر گردان‌هاي قذافي و مزدوران وي را هدف قرار داده بود.

آلمان نيز اعلام كرده است كه 100 ميليون يورو به شوراي ملي انتقالي ليبي وام خواهد داد تا براي رويارويي با بحران انساني از آن استفاده كند.</TEXT>
</DOC>
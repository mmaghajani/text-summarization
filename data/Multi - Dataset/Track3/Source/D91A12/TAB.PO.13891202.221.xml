<?xml version="1.0" encoding="utf-8" ?>
<DOC>
<DOCNO>221</DOCNO>
<DATE-TIME>1389/12/02</DATE-TIME>
<CATEGORY>سیاسی</CATEGORY>
<TITLE>قذافی فرار کرد/ صدا و سیمای لیبی به دست معترضان افتاد </TITLE>
<SUMMARY>در حالی که از آغاز اعتراضات گسترده در سراسر لیبی تا به امروز ـ که نزدیک پنج روز می گذرد ـ آمار دقیقی از میزان تلفات در دست نیست، اما آمار غیر رسمی، حاکی از آن است که تاکنون، نزدیک هزار نفر به شهادت رسیده و دو هزار تن دیگر زخمی شده اند که حال برخی زخمی ها وخیم اعلام شده است.</SUMMARY>
<NARRATIVE></NARRATIVE>
<TEXT>
اخبار رسیده از طرابلس، پایتخت لیبی حاکی از آن است که احتمال دارد، رژیم این کشور در 24 ساعت آینده به طور کامل سقوط کند.

به گزارش «صفحه عربی تابناک»، جدیدترین اخبار رسیده از این کشور حاکی از آن است، برخی مقامات ارشد این کشور، در تماس های تلفنی با رسانه های خارجی، از خروج محرمانه «معمر قذافی» رهبر انقلاب لیبی به محلی نامعلوم خبر دادند.

این در حالی است که دقایقی پیش؛ شبکه خبری الجزیره قطر، از سقوط صداوسیمای لیبی و افتادن آن به دست معترضان خبر داد.

گفتنی است، «سیف الإسلام قذافی»، فرزند معمر قذافی، شب گذشته در اظهارات تلویزیونی ـ که از طریق شبکه رسمی این کشور پخش شد ـ شدیداللحن معترضین را تهدید کرد که در صورت پایان ندادن به اعتراضات خود، ارتش این کشور با سلاح به جان آنان خواهد افتاد.

وی گفت: پدرم «زین العابدین بن علی»، رئیس جمهور مخلوع تونس یا «حسنی مبارک»، رئیس جمهور سابق مصر نیست که به این راحتی ها فرار کند، زیرا او یک رئیس جمهور نیست بلکه رهبر یک ملت است!

سیف الإسلام قذافی افزود: نیروهای امنیتی و ارتش برای حفظ نظام حاکم و امور کشور، هر کاری خواهند کرد. در صورتی که معترضین دست از اعتراضات خود بر ندارند، کشور وارد جنگ داخلی خواهد شد.

در همین حال، صبح امروز «عبد المنعم الهونی»، نماینده دایم لیبی در اتحادیه عرب در اعتراض به سرکوب تظاهرات کنندگان توسط نیروهای وابسته به رژیم لیبی، از سمت استعفا داد و گفت: من روز شنبه، استعفانامه خود را به وزارت خارجه لیبی تقدیم کردم تا به هدف خود که پیوستن به صفوف انقلابیون است، برسم.

از سوی دیگر، شیخ «یوسف قرضاوی»، رئیس اتحادیه جهانی علمای اسلام در اظهاراتی گفت: قذافی همچنان خون پاک جوانان لیبی را می ریزد، اما حکومت ظالمان دوامی ندارد. دوره حکومت استبدادی معمر قذافی به سر رسید. بلایی که بر سر بن علی و مبارک آمد، رهبر لیبی نیز به آن دچار می شود.

گفتنی است، در حالی که از آغاز اعتراضات گسترده در سراسر لیبی تا به امروز ـ که نزدیک پنج روز می گذرد ـ آمار دقیقی از شمار تلفات در دست نیست، آمار غیر رسمی، حاکی از آن است که تاکنون نزدیک هزار نفر به شهادت رسیده و دو هزار تن دیگر زخمی شده اند که حال برخی زخمی ها وخیم اعلام شده است.

سه روز پیش نیز اخباری در رسانه های جهان منتشر شد، مبنی بر فرار خانواده «قذافی» که بیش از 42 سال است بر مسند قدرت تکیه داده است.
</TEXT>
</DOC>
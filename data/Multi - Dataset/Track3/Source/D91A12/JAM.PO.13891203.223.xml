<?xml version="1.0" encoding="utf-8" ?>
<DOC>
<DOCNO>223</DOCNO>
<DATE-TIME>1389/12/03</DATE-TIME>
<CATEGORY>سیاسی</CATEGORY>
<TITLE>استفاده از سلاح هاي سنگين و آر پي جي براي توقف اعتراضات مردمي تاكنون 322 كشته در ليبي بر جاي گذاشته است:آخرين روزهاي حاكم خيال‌پرداز ليبي </TITLE>
<SUMMARY></SUMMARY>
<NARRATIVE></NARRATIVE>
<TEXT>
رهبر خيال‌پرداز ليبي اين روزها با شرايطي رو به‌رو است كه هيچ گاه طي 4 دهه گذشته با آن مواجه نبوده است. مردم معترض در بسياري از خيابان‌هاي شهرهاي مهم اين كشور يكصدا سرنگوني قذافي را فرياد مي‌زنند و برخي خبرها حاكي از آن است كه تعدادي از شهرها از كنترل دولت خارج شده و به دست مردم معترض افتاده است. البته رژيم ديكتاتوري سرهنگ معمر قذافي براي آن‌كه به سرنوشت بن علي در تونس و مبارك در مصر دچار نشود،‌ خشونت فراواني عليه مردم معترض انجام داده است.

ميزان اين خشونت‌ها به حدي بود كه سازمان ديده‌بان حقوق بشر در بيانيه اي تعداد كشته‌ها طي 6 روز گذشته را 322 نفر اعلام كرد و از كشورهاي عربي، اتحاديه آفريقا، اتحاديه اروپا و آمريكا و ساير دولت‌هاي جهان خواست حكومت ليبي را براي توقف كشتار مردم تحت‌فشار بگذارند .با توجه به ميزان بالاي خشونت احتمال افزايش تعداد كشته‌شدگان در ليبي وجود دارد؛ به طوري كه شبكه الجزيره مي‌گويد در درگيري‌هاي روز گذشته در طرابلس پايتخت دست‌كم 60 نفر كشته شده‌اند.

اوضاع بسياري از شهرهاي ليبي متشنج است. شبكه الجزيره در گزارشي از آخرين وضعيت در ليبي اعلام كرد درگيري‌هاي شديد در اطراف شهر بنغازي در جريان است و كنترل اوضاع در شرق ليبي از دست دولت خارج شده است. اين در حالي است كه نيروهاي دولتي علاوه بر استفاده از گلوله‌هاي جنگي عليه مردم از سلاح‌هاي سنگين و گاهي از آرپي‌جي براي توقف اعتراضات مردمي استفاده مي‌كنند.

در همين راستا، سامي محمد روزنامه‌نگار ليبيايي با تشبيه اوضاع به جنگ خياباني در شهرهاي اين كشور، تصريح كرد طي روزهاي گذشته خودروهاي بدون پلاك در شهر در حركت بوده و با كلاشينكف به سوي مردم تيراندازي مي‌كردند.

به نظر مي‌رسد قذافي از تمام توان خود براي بقاي حكومتش استفاده مي‌كند به گونه‌اي كه شبكه الجزيره اعلام كرد دولت ليبي براي كنترل اوضاع افرادي را از كشورهايي چون غنا، نيجريه و تونس وارد كرده است. شاهدان عيني نيز اعلام كردند مردم 30 نفر از افراد مزدور آفريقايي را دستگير كرده كه داراي تابعيت چاد هستند.

دستگيرشدگان در اعترافات خود اعلام كردند سيف‌الاسلام قذافي به آنها وعده داده كه در صورت فروكش كردن تظاهرات اين كشور زمين‌هاي مسكوني در طرابلس و همچنين مقادير زيادي پول به آنها خواهد داد.

از پايتخت نيز خبر مي‌رسد درگيري‌هايي در ميدان سبز در مركز طرابلس ميان تظاهرات‌كنندگان و نيروهاي مزدور خارجي جريان دارد. شاهدان عيني گفتند كه تظاهرات كنندگان كه شمارشان به ده ها هزار نفر مي رسد ، توانستند به جمعه‌بازار در مركز طرابلس تسلط پيدا كنند و كنترل بازار را به دست بگيرند و نيروهاي امنيتي نيز به آنها پيوستند. الجزيره اعلام كرد راديو و تلويزيون ليبي در طرابلس نيز به دست معترضان افتاده است.

شاهدان عيني به الجزيره گفتند: تظاهر كنندگان همچنين منزل قذافي در شهر الزاويه واقع در 47 كيلومتري طرابلس را به آتش كشيده و در عين حال تصاوير و عكس‌هاي وي را آتش زدند. تظاهرات به شهر‌هاي درنه‌، بيضاء‌، اجدابيا‌، القبه‌، طبرق‌، تاجورا‌ و شحات‌ ليبي نيز كشيده شده و درآن بسياري از ساختمان‌هاي دولتي و امنيتي، تصاوير قذافي و ديگر مسوولان نظام به آتش كشيده شد. اين در حالي است كه مسوولان ليبي اينترنت و تلفن‌هاي همراه را قطع كرده‌اند، سايت شبكه هاي خبري تعطيل شده است و مردم ليبي با سكوت كامل رسانه‌هاي رسمي درباره اوضاع جاري روبه‌رو هستند. رويترز نيز از آتش سوزي در ساختمان اصلي دولت ليبي در طرابلس خبر داد. پايگاه اينترنتي فلسطين اليوم هم در خبري فوري اعلام كرد:‌ ساختمان پارلمان ليبي به آتش كشيده شده است.

پيوستن سران قبايل و نظاميان به مردم

با ادامه اعتراض‌ها و سركوب شديد از سوي نيروهاي امنيتي، برخي از سران قبايل ضمن انتقاد از خشونت دستگاه تحت امر قذافي، به صف معترضين پيوسته اند. پيش از اين تحليلگران عقيده داشتند به دليل بافت قبيله‌اي جامعه ليبي، حضور سران قبايل در كنار معترضين مي‌تواند عاملي مهم براي به ثمر رسيدن اعتراضات باشد.

بر همين اساس، عبدالحكيم ابوزبيده سخنگوي قبيله ترهونه، به الجزيره گفت: سران اين قبيله كه يك سوم ساكنان طرابلس را تشكيل مي‌دهند، به تظاهرات كنندگان مي‌پيوندند و او افراد ديگر قبايل را نيز دعوت كرد كه به انقلاب ليبي بپيوندند. قبايل الطوارق در جنوب ليبي نيز تاكيد كردند كه با خواسته‌هاي معترضان در زمينه براندازي نظام قذافي موافق هستند.

از سوي ديگر فرج‌الله الزوي، يكي از سران قبيله الزوي در جنوب ليبي، اعلام كرد كه قبيله مذكور به قذافي 24 ساعت مهلت داده تا دست از سركوب تظاهرات كنندگان بردارد، در غير اين صورت صادرات نفت به كشورهاي غربي را متوقف خواهد كرد. الجزيره نيز اعلام كرد در پي اعتصاب كارمندان ميدان نفتي الناقوره در جنوب اجدابيا، توليد نفت از اين منطقه از ديروز متوقف شده است . اين شبكه همچنين اعلام كرد كه احمد عثمان مسوول نيروهاي امنيت عمومي ليبي اعلام كرد اكثر افسران ارتش، پليس و نيروهاي مسلح به تظاهرات كنندگان پيوسته اند. از سوي ديگر، روزنامه المدينه عربستان نوشت: وزير كشور و وزير دادگستري ليبي نيز استعفا كرده و به جمع تظاهرات كنندگان پيوسته‌اند.

در اين ميان بسياري از مسوولان ليبي در خارج از كشور نيز از دولت جدا شده و در اعتراض به عملكرد دولت، به تظاهرات‌كنندگان پيوسته‌اند. نماينده ليبي در اتحاديه عرب اعلام كرد در اعتراض به كشتار و قتل‌عام مردم، از پست خود استعفا كرده است. همچنين ديپلمات ارشد ليبي در چين در اعتراض به قتل عام معترضان استعفا كرد. چندين ديپلمات ليبي در كشور هاي مختلف جهان نيز استعفا كرده‌اند كه علي العيساوي، سفير ليبي در هند يكي از آنهاست .

اظهارات سيف الاسلام قذافي

برخي از خبرها حاكي است قذافي كشورش را به سمت برزيل يا ونزوئلا ترك كرده است. اما سيف‌الاسلام قذافي اواخر روز يكشنبه در تلويزيون حاضر شد و ضمن رد اين خبر، ملت ليبي را تهديد كرد كه 2 راه‌حل بيشتر پيش رو ندارند: يا موافقت با مذاكره ملي يا استفاده از سلاح و جنگ داخلي. وي خاطرنشان كرد‌: تا آخرين لحظه و تا آخرين نيرويي كه داريم به مبارزه ادامه خواهيم داد. وي افزود :هرگز شبكه‌هايي مانند الجزيره‌، العربيه يا بي‌.بي.سي به ما لبخند نخواهند زد چون ما هزاران جوان را آموزش داده و در ليبي زندگي خواهيم كرد و در ليبي خواهيم مرد ما از يك وجب از خاك ليبي چشم‌پوشي نمي‌كنيم و هرگز آن را به سران گروهك‌ها، اراذل و اوباش و معتادان نخواهيم داد.

سيف الاسلام قذافي كه اين روزها سخنگوي پدرش شده است، خاطرنشان كرد:‌ سرمايه‌هاي خارجي در صورت سقوط نظام از كشور خارج يا تاراج خواهند شد. همچنين سيلي از خون در صورت سقوط نظام در كشور جاري خواهد شد. همه دست به سلاح خواهند برد و ما براي صدها هزار كشته خواهيم گريست. پسر معمر قذافي گفت:‌ ليبي مصر يا تونس نيست و گسترش آشوب در ليبي هزار بار بدتر از وضعيت اين دو كشور خواهد بود. قذافي نيز مانند زين‌العابدين بن علي، رئيس‌جمهور مخلوع تونس و حسني مبارك، رئيس‌جمهور مخلوع مصر نيست، بلكه وي يك رهبر مردمي است.

وي اعتراض‌هاي اخير در ليبي را فتنه و آشوبي بزرگ توصيف كرد و نسبت به جنگ داخلي ليبي با توجه به ماهيت قبيله‌اي اين كشور هشدار داد. اين در حالي است كه مردم ليبي در هنگام سخنراني سيف‌الاسلام قذافي با پرتاب كفش اظهارات وي را رد كردند.</TEXT>
</DOC>
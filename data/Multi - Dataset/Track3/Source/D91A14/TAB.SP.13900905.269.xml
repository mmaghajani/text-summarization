<?xml version="1.0" encoding="utf-8" ?>
<DOC>
<DOCNO>269</DOCNO>
<DATE-TIME>1390/09/05</DATE-TIME>
<CATEGORY>ورزشی</CATEGORY>
<TITLE>رقصي چنين، ميانه ميدان
ادامه آتش بازي واليبال ايران در مسابقات جهاني  </TITLE>
<SUMMARY></SUMMARY>
<NARRATIVE></NARRATIVE>
<TEXT>
پوريا فياضي، واليباليست 18 ساله تيم ملي ايران آنچنان در مسابقات جهاني تاثيرگذار ظاهر شده است كه سايت فدراسيون جهاني واليبال (FIVB) در گزارشي اختصاصي او را زير ذره بين برده است. در بخشي از اين گزارش آمده است: «فياضي هرگز تصور نمي‌کرد روزي در همان ميداني به ميدان برود که «ايوان ميليکوويچ»، قهرمان صربستاني المپيک، در رقابت‌هاي قهرماني مردان جهان به ميدان مي‌رود. در گذشته فياضي فقط ستاره‌هاي بزرگ واليبال را از طريق تلويزيون تماشا مي‌کرد اما عملکرد فوق‌العاد


تيم ملي واليبال ايران با خلق دو نتيجه غافلگير كننده ديگر در دورهاي پنجم و ششم مسابقات جهاني واليبال در ژاپن عملا لقب شگفتي ساز بزرگ اين رقابت‌ها را از آن خود كرد. واليباليست‌هاي ايران پنج‌شنبه صبح در ديداري مهيج تيم قدرتمند لهستان را با نتيجه سه بر دو از پيش رو برداشتند و در ادامه روند رو به رشد خود روز گذشته هم تيم ملي آرژانتين را با همين نتيجه مغلوب كردند. پيش از اين ديدار آرژانتين با هشت امتياز در رتبه پنجم قرار داشت و ايران با هفت امتياز در رتبه ششم جاي گرفته بود. پس از اين پيروزي‌ها نگاه‌هاي بسياري در ژاپن متوجه شاگردان خوليو ولاسكو شده و نتايج تيم ملي ايران به خبر نخست رسانه‌هاي بين‌المللي پوشش دهنده مسابقات جهاني تبديل شده است. 






خوليو ولاسكو، سرمربي آرژانتيني‌الاصل تيم ملي ايران به همراه دستيار نامدارش «سيچلو» سرمربي سابق تيم ملي جوانان آرژانتين، خيلي خوب بازيكنان و تيم آرژانتين را مي‌شناختند و در پي خلق يك شگفتي ديگر بودند. ولاسكو پيش از اين گفته بود مقابل لهستان و آرژانتين دو بازي احساسي دارد چرا كه بايد به مصاف تيم شاگردش يعني آناستازي و آرژانتين يعني تيم ملي كشورش برود. 


ايران در آغاز اين ديدار از تركيب عليرضا نادي، حمزه زريني، امير حسيني، بازارگرد، محمد موسوي، علي حسين بهره مي‌برد. در گيم نخست ايران شروع خوبي نداشت و دريافت‌هاي نه‌چندان مطلوب شاگردان ولاسكو موجب شد ايران خيلي زود 6 امتياز از حريف عقب بيفتد. پاس‌هاي بي‌نقص سپاستين سولي و آبشارهاي تماشايي سرعتي زن‌هاي آرژانتين موجب شد اختلاف امتيازات به عدد 14 برسد. 


در حالي كه آرژانتيني‌ها تنها يك امتياز براي پيروزي در اين گيم مي‌خواستند انگار ملي‌پوشان ايران تازه به خود آمدند و پنج امتياز پياپي را با دفاع عالي روي تور و سرويس‌هاي زيباي فياضي گرفتند. با اين حال براي جبران امتيازهاي از دست رفته خيلي دير شده بود و سولي يك آبشار قدرتي را در زمين ايران نشاند تا اين گيم با نتيجه 25-15 به سود آرژانتين تمام شود. ملي‌پوشان ايران در شروع گيم دوم كولاك كردند و با دفاع عالي سه نفره مقابل سرويس‌هاي سرعتي آرژانتين و تمركز روي آبشارهاي فياضي از حريف خود پيش افتادند. هر توپي كه به فياضي مي‌رسيد به امتياز تبديل مي‌شد. امير حسيني هم كه متوجه اين نكته شده بود تمام پاس‌ها را روي دست او مي‌فرستاد. ملي‌پوشان ايران در يك نمايش متفاوت نسبت به گيم اول برتري خود را به آبي‌پوشان آرژانتين تحميل مي‌كردند. ايران با اختلاف 3 امتياز از حريف پيش بود كه غفور و مهدوي بار ديگر به ميدان رفتند. سرويس غفور يك امتياز ديگر براي ايران به همراه داشت تا تيم ملي واليبال ايران اين گيم را با نتيجه 25-21 به سود خود تمام كند و همه چيز يكبار ديگر مساوي شود. 


نمايش احساسي بازيكنان ايران در گيم سوم چند اشتباه فردي را به دنبال داشت و موجب شد حريف فرصت‌طلب خيلي زود 3 امتياز جلو بيفتد. نايب قهرمان واليبال آمريكاي جنوبي تيمي نبود كه به راحتي تسليم شود. موسوي ستاره اين گيم بود كه با سرويس‌هاي پرشي خود سعي داشت اختلاف امتياز را جبران كند. 


زريني با سرويس‌هاي پرشي مي‌خواست يكتنه ايران را به بازي برگرداند. ايران به امتياز برابر 23 با آرژانتين رسيد و سرمربي آبي‌پوشان را مجبور كرد كه وقت استراحت بگيرد و بدين‌ترتيب از توفان حملات ايران بكاهد، در نهايت اما دو اشتباه پياپي امير غفور در سرويس و آبشار موجب شد اين گيم با نتيجه 26-24 به سود آرژانتين تمام شود. بازيكنان ايران خوب مي‌دانستند كه براي برتري در اين ديدار چاره‌اي جز پيروزي در گيم چهارم ندارند و به همين دليل به آب و آتش زدند. 


ولاسكو دستورات تاكنيكي جديد را در وقت استراحت فني دوم به بازيكنان گوشزد كرد. فياضي در اين گيم هم هنرنمايي ‌كرد و دفاع روي تور حريف را به زانو درآورد. حمزه زريني باز هم سرويس‌هاي پرشي خود را به نمايش گذاشت تا سرانجام با آبشار تماشايي كاپيتان نادي ايران با امتياز25-16 پيروز اين گيم باشد. در گيم پنجم بازي به اوج حساسيت خود رسيد. ايران 5-3 از حريف پيش بود و در آستانه خلق يك شگفتي ديگر قرار داشت. آرژانتيني‌ها سر تسليم شدن نداشتند و اختلاف امتياز را به عدد يك كاهش دادند. اما كاپيتان نادي با تجربه خود اجازه نداد بازي به تساوي كشيده شود. نظري افشار به ميدان آمد. واليباليست‌هاي آرژانتين كه روحيه خود را باخته بودند 2 سرويس را خراب كردند تا ايران 13-10 از حريف جلو بيافتد. در نهايت ايران اين ديدار را با آبشار فياضي به پايان برد و در گيم آخر با نتيجه 15-12 به برتري رسيد. پس از پيروزي تيم ملي واليبال ايران مقابل تيم پرقدرت آرژانتين، حمزه زريني، قدرتي‌زن ايران به عنوان بهترين بازيكن اين ديدار معرفي شد. 






ولاسكو: حالا به آمريكا فكر مي‌كنيم 


سرمربي آرژانتيني‌الاصل تيم ملي واليبال ايران پس از پيروزي مقابل آرژانتين گفت: «ما از اين پيروزي خيلي خوشحال هستيم. آرژانتين يكي از قدرتمندترين و در عين حال جوان‌ترين تيم‌هاي حاضر در جام‌جهاني است. بازيكنان ما امروز سرويس‌هاي خيلي خوبي را به نمايش گذاشتند. همچنين سيستم دفاعي تيم ما عملكرد خيلي خوبي داشت.» ولاسكو در جواب خبرنگاري که بازي‌هاي مرحله سوم ايران مقابل ايالات متحده، چين و مصر را براي ايران آسان خواند، گفت: «هرگز اينطور نيست. آمريکا تيمي است که دفاع و دريافتش سيستم دارد. هميشه بازي مقابل چنين تيم‌هايي بسيار دشوار است و به آمادگي ذهني بالايي نياز دارد. مصر هم طي سال‌هاي اخير ما را در زيرگروه ليگ جهاني و مسابقات قهرماني جهان برده و اتقافا بازي مقابلش خيلي هم سخت است. ما بايد ديوانه باشيم که بازي با مصر را آسان فرض کنيم. ما بازي به بازي پيش مي‌رويم. حريف بعدي ما ايالات متحده است و حالا فقط به آنها فکر مي‌کنيم.» 






داورزني: حالا ايران ابرقدرت است 


محمدرضا داورزني، رئيس فدراسيون واليبال معتقد است از اين پس تيم‌هاي ديگر بايد از ايران بترسند و تيم ملي به رهبري ولاسكو اكنون در آستانه تبديل شدن به يك ابرقدرت جهاني است: «با بازي‌هاي خود به جهان نشان داديم که ايران قدرت و قطبي جديد در واليبال است. اميدوارم اين روند ادامه پيدا کند و همچنان موجب خوشحالي مردم عزيز کشورمان شويم. بازيکنان ايران به المپيک فکر نمي‌کنند و بازي به بازي پيش مي‌روند و در هر مسابقه با برنامه‌هاي خاصي حاضر مي‌شوند. بازيکنان ايران ديگر از بزرگان واليبال دنيا نمي‌ترسند، چون خودشان ابرقدرت شده‌اند.» داورزني درمورد علت عدم حضورش در کنار ملي‌پوشان مي‌گويد: «افرادي که ضرورت داشت کنار تيم باشند به ژاپن رفتند. طبيعي بود که اگر من از ابتداي مسابقات به ژاپن مي‌رفتم بازيکنان کمي استرس مي‌گرفتند و ذهنشان درگير مسائلي مي‌شد. با توجه به اينکه نگران حاشيه‌سازي‌هاي ژاپني‌ها هم بوديم و بايد مواردي را از تهران پيگيري مي‌کرديم تصميم گرفتم که از ابتدا در کنار ملي‌پوشان نباشم. البته پس از بازي ديروز بازيکنان از من خواستند تا به ژاپن بروم و در صورت امکان دور چهارم را در کنار ملي‌پوشان خواهم بود.» 


تهران امروز
</TEXT>
</DOC>
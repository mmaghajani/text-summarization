<?xml version="1.0" encoding="utf-8" ?>
<DOC>
<DOCNO>277</DOCNO>
<DATE-TIME>1390/09/12</DATE-TIME>
<CATEGORY>ورزشی</CATEGORY>
<TITLE>جام جهاني واليبال 2011
شكست ايران مقابل روسيه </TITLE>
<SUMMARY>جام جم آنلاين: تیم روسیه كه بیشترین افتخارات تاریخ والیبال جهان را به خود اختصاص داده است با شكست دادن ایران نخستین سهمیه بازی های المپیك لندن را به دست آورد.</SUMMARY>
<NARRATIVE></NARRATIVE>
<TEXT>
تیم های ایران و روسیه از ساعت 5:40 صبح امروز شنبه به وقت تهران در سالن ملی «یویوگی» شهر توكیو به مصاف هم رفتند و در نهایت روسیه با نتیجه سه بر صفر قهرمان آسیا را شكست داد.

خولیو ولاسكو در این بازی تركیبی متفاوت با بازی های گذشته تیم ملی كشورمان به میدان فرستاد. 

علیرضا نادی، مهدی مهدوی، فرهاد ظریف، فرهاد نظری افشار، امیر غفور، محمد موسوی و آرش كمالوند بازیكنان اصلی تیم ایران مقابل روسیه بودند.

در ست نخست این مسابقه روسیه تلاش كرد فاصله امتیازات را زیاد كند اما بازی خوب بازیكنان ایران به خصوص امیر غفور حریف قدرتمند را تحت فشار گذاشت. ست بسیار طولانی دنبال شد و در نهایت با نتیجه 31 بر 29 به سود روسیه به پایان رسید.

در ست دوم بازهم روسیه در امتیازات آغازین خود را پیش انداخت. تلاش بازیكنان ایران باعث شد تا فاصله چهار امتیازی از بین برود و در امتیاز 20 برابر شوند اما سرویس اشتباه مهدی مهدوی باعث از دست رفتن یك امتیاز و سپس تمركز تیمی كشورمان شد تا این ست هم با نتیجه 25 بر 21 به نفع روسیه رقم بخورد.

در ست سوم هم روند بازی در ست های گذشته ادامه پیدا كرد و با وجود بازی خوب بازیكنان ایران، برتری بازیكنان تیم قدرتمند روسیه در دریافت عقب زمین و دفاع روی تور و استفاده آنها از پاس های بلند باعث شد تا برتری بازهم برای آنان رقم بخورد. این ست هم با نتیجه 25 بر 18 به سود روسیه به پایان رسید.

به این ترتیب تیم ملی كشورمان مقابل دارنده سه طلا، سه نقره و سه برنز المپیك، شش طلا، سه نقره و سه برنز مسابقات قهرمانی جهان، پنج طلا، دو نقره و دو برنز جام جهانی، دو طلا، پنج نقره و هفت برنز لیگ جهانی و 12 طلا، سه نقره و پنج برنز قهرمانی اروپا با نتیجه سه بر صفر شكست خورد.

با این نتیجه سه امتیاز بازی به روسیه رسید تا این تیم با 27 امتیاز، علاوه بر حفظ صدرنشینی ، نخستین تیمی باشد كه سهمیه رشته والیبال بازی های المپیك 2012 لندن را به دست می آورد.

ایران هم با 12 امتیاز همچنان در مكان هفتم جدول رده بندی جام جهانی والیبال سال 2011 قرار دارد.

تیم ملی والیبال كشورمان فردا در آخرین مسابقه خود در این دوره از رقابت ها از ساعت 9:30 فردا به مصاف ایتالیا می رود.

دوازدهمین دوره مسابقات جام جهانی والیبال از روز 29 آبان ماه در ژاپن آغاز شده است و فردا (یكشنبه) با مشخص شدن تیم قهرمان و دارندگان سهمیه المپیك لندن به پایان می رسد.

12 تیم حاضر در این مسابقات در چهار مرحله و به صورت دوره ای با هم مسابقه دادند تا در نهایت سه تیم برتر سهمیه حضور در بازی های المپیك 2012 لندن را به دست بیاورند. (ايرنا)
</TEXT>
</DOC>
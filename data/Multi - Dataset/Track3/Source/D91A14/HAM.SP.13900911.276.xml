<?xml version="1.0" encoding="utf-8" ?>
<DOC>
<DOCNO>276</DOCNO>
<DATE-TIME>1390/09/11</DATE-TIME>
<CATEGORY>ورزشی</CATEGORY>
<TITLE>چهارمين شكست ايران در مصاف با بهترين تيم جهان
شگفتی برابر برزیل کارایی نداشت </TITLE>
<SUMMARY></SUMMARY>
<NARRATIVE></NARRATIVE>
<TEXT>
ورزش > والیبال  - چهارمین شکست تیم ملی والیبال ایران در جام جهانی والیبال، این‌بار در آغاز بازی‌های مرحله پایانی در سالن یویوگی شهر توکیو برابر برزیل بهترین تیم حال حاضر جهان رقم خورد. 


بر خلاف آنچه پیش‌بینی می‌شد، تیم ایران چندان مقاومتی از خود در رویارویی با تیم اول رنکینگ فدراسیون جهانی نشان نداد و مثل باخت‌های پیشین مقابل تیم‌های آمریکا، کوبا و چین در این بازی نیز تن به شکست سنگین در 3ست پیاپی داد. مهم‌ترین نکته در مورد تیم ملی والیبال ایران در مراحل پایانی این بازی‌ها، شناسایی تاکتیک‌های آن توسط دیگر رقبایش بوده است و اینکه سرمربی سرشناس ایران هنوز نتوانسته راه‌حلی برای این مشکل در چند بازی باقیمانده پیدا کند؛ مشکلی که بدون تردید فقط به مرور زمان و با حضور در میدان‌های بزرگ‌تر قابل حل شدن است. کاهش انگیزه بازیکنان به‌دلیل رویارویی با حریفان قدرتمند‌تر و تحلیل تدریجی بدنی آنان که نخستین بار چنین رقابت‌های فشرده و سطح بالایی را در حال تجربه‌کردن هستند و همچنین کیفیت ممتازتر حریفان این مرحله، شرایط تیم ایران و ولاسکو را در این مسابقات به‌مراتب سخت‌تر از مراحل قبلی کرده است. صحبت‌های برناردو رزنده سرمربی پر افتخار برزیل در کنفرانس مطبوعاتی پایان بازی برزیل با ایران مبنی بر آنالیز 4بازی گذشته ایران و برنامه‌ریزی برای خنثی‌کردن نقطه قوت آن در دفاع روی تور، مهر تاییدی بر این مدعاست.

پیروزی برزیل با حملات متنوع 

برزیل که برای امیدوارشدن به صعود به المپیک لندن، محکوم به برد در بازی با ایران بود، با همان ترکیب روز بازی با صربستان پا به میدان بازی با ایران گذاشت و با گردانندگی جیبا، با تجربه‌ترین و بهترین بازیکن این میدان، به پیروزی در 3 ست متوالی رسید. برخلاف اینکه گفته می‌شد شاید به‌دلیل مشکلات حاشیه‌ای در بازی برزیل و صربستان در این بازی سرجیو سانتوز بهترین لیبروی حال حاضر جهان در ترکیب این تیم غایب باشد، او با حضور در بازی با ایران نقش عمده‌ای در موفقیت تیم برزیل روی توپ‌های برگشتی داشت و یک روز خوب را پشت سر گذاشت. در مجموع طلایی‌پوشان برای شکست‌دادن تیم ایران با اتکا به حملات متنوع و درخشش جیبا و ویسیتونوس در حملات قدرتی و دوسانتوس در حملات سرعتی با مشکل چندانی روبه‌رو نبودند و با شناسایی نقاط قوت تیم ایران به جز دقایقی از ست دوم، اجازه هرگونه خودنمایی را از بازیکنان ایران گرفته بودند.

در حالی که برزیل تمامی ستارگانش را در میدان داشت، تیم ایران در این بازی از وجود کامل امیر حسینی پاسور اول خود محروم بود. امیر حسینی حین تمرین قبل از بازی با برزیل مصدوم شد و این بدترین خبر ممکن برای ولاسکو و تیم ایران بود. مسلما در روزی که تا حدودی دریافت‌ها به نسبت روزهای پیش با بازگشت دوباره کمالوند به ترکیب اصلی بهتر شده بود، نبود امیرحسینی در این باخت یکطرفه بی‌تاثیر نبود. البته او حضور کوتاهی در اواسط ست سوم به‌جای مهدوی در بازی داشت ولی عملا به‌دلیل مصدومیت آن بازیکن تاثیر‌گذار قبلی نبود. در بازی با برزیل مثل روز بازی با چین سرعتی‌زنان تیم ایران (نادی و موسوی) عملا در دام تاکتیکی حریف گرفتار بودند و بار حملات تیم ایران نیز بر دوش زرینی و کمالوند و جانشینش نظری‌افشار افتاده بود. تعویض متناوب پشت‌خط‌زنان ایران هم ثمری در پی نداشت و تیم ایران این بازی را نهایتا با نتایج 25‌بر‌20، 25 بر 18 و 25 بر 16 به برزیل واگذار کرد و صبح امروز نیز به دیدار روسیه قهرمان لیگ جهانی رفت.

نتایج بازی‌های 11آذر 

برزیل 3- ایران صفر
آمریکا 3 - آرژانتین 2 
روسیه 3 - ژاپن صفر
صربستان 3 - مصر یک 
کوبا 3 - چین 2 
لهستان 3 - ایتالیا 2
</TEXT>
</DOC>
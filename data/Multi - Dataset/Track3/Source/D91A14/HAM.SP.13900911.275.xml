<?xml version="1.0" encoding="utf-8" ?>
<DOC>
<DOCNO>275</DOCNO>
<DATE-TIME>1390/09/11</DATE-TIME>
<CATEGORY>ورزشی</CATEGORY>
<TITLE>جام جهاني واليبال 
گزارش تفصیلی دیدار ایران و برزیل </TITLE>
<SUMMARY></SUMMARY>
<NARRATIVE></NARRATIVE>
<TEXT>
ورزش > والیبال  - همشهری آنلاین:
تیم ملی والیبال ایران در سه گیم متوالی مغلوب برزیل شد تا با پنچ پیروزی مقابل چهار شکست همچنان به 12 امتیاز اکتفا کند

به گزارش خبرگزاری دانشجویان ایران (ایسنا)، تیم ملی والیبال ایران در نهمین مسابقه خود از دوازدهمین دوره رقابت‌های جام‌جهانی والیبال به مصاف تیم قدرتمند برزیل رفت.

ملی‌پوشان ایران پیش از این با سه شکست مقابل کوبا، امریکا و چین و کسب پنج پیروزی مقابل ژاپن، صربستان، لهستان، آرژانتین و مصر با 12 امتیاز در رتبه ششم جدول رده‌بندی قرار داشتند.

در مقابل تیم والیبال برزیل به عنوان یکی از مدعیان قهرمانی با 16 امتیاز در رده چهارم جای گرفته‌بود. زرد پوشان برزیل برای قرار گرفتن در جمع سه تیم برتر این رقابت‌ها و کسب سهمیه المپیک انگیزه‌های زیادی برای پیروزی بر شاگردان ولاسکو داشتند و برای کسب هر سه امتیاز این دیدار به مصاف ایران آمده بودند. ترکیب تیم ملی والیبال ایران در آغاز این دیدار بازیکنانی چون محمد موسوی، حمزه زرینی، علیرضانادی ، مهدی مهدوی، مهدی بازارگرد و آرش کمالوند و فرهاد ظریف(لیبرو) تشکیل می‌دادند. پس از اینکه امیر حسینی در تمرین روز گذشته مصدوم شد خولیو ولاسکو مجبور شد تا در آغاز این دیدار از مهدی مهدوی (پاسور دوم) در ترکیب اصلی بهره ببرد. محمد عباسی وزیر ورزش و جوانان و همچنین محمدرضا داورزنی رئیس فدراسیون والیبال برای تماشای این دیدار در سالن اصلی والیبال شهر توکیو حاضر شده‌بودند.

گیم نخست: 

تیم والیبال ایران در آغاز این دیدار نمایش خوبی داشت و موفق شد در امتیاز‌های ابتدایی، بازی پایاپایی را مقابل بازیکنان نامدار برزیل ارائه دهد. اما چند اشتباه فردی در آبشار و دریافت برزیل را جلو انداخت. درخشش جیبا ستاره والیبال جهان و پروازهای خیره کننده وی همراه با سرویس‌های پرشی لوکاس اختلاف امتیازها را تا وقت استراحت فنی اول به عدد چهار به نفع برزیل رساند. در مقابل آرش کمالوند که بعد از سه دیدار بار دیگر به میدان آمده بود بسیار باانگیزه ظاهر شد با آبشارهای قدرتی خود بارها سد دفاعی حریف را شکست. مهدوی در نقش پاسور خیلی خوب کار می‌کرد و پاس‌های بدون نقصی را برای کمالوند و بازارگرد می‌فرستاد. دفاع روی تور نادی و موسوی به سختی مقابل مهاجمان بلند قامت برزیل تسلیم می‌شد اما زردپوشان برزیل با نمایش یک بازی بسته اجازه ندادند اختلاف امتیازها جبران شود و گیم نخست را با نتیجه25-20 به سود خود تمام کردند.

گیم دوم:

ملی‌پوشان والیبال ایران در گیم دوم بسیار کم اشتباه ظاهر شدند. دریافت‌های خوب حمزه زرینی، ارسال‌های خوب مهدوی و آبشارهای تماشایی از کمالوند و بازارگرد موجب شد تا تیم قدرتمند برزیل در امتیاز 11 از ایران عقب بیافتد. اما زرد پوشان برزیل به سادگی تسلیم نمی‌شدند و با نهایت استفاده از اشتباه‌های دفاع روی تور ایران خیلی زود چند امتیاز گرفتند و بلافاصله پنج امتیاز از ایران جلو افتادند. موراگاتی و لوکاس از چپ و راست زمین ایران را آماج حملات قرار داده بودند.

ولاسکو امیر غفور را به میدان فرستاد. این تعویض به کمک تیم ایران آمد. با هوشمندی غفور خط دفاع مستحکم و سه نفره برزیلی‌ها بارها فرو ریخت. آرش کشاورزی و نظری افشار تعویض‌های بعدی ولاسکو بودند تا شاید تیم ایران که خوب حمله می‌کرد در دریافت هم بهتر عمل کند. تیم ایران خوب بازی می‌کرد اما نمی‌توانست بازیکنان سرکش و تیم هماهنگ برزیل را شکست دهد. تیم حرفه‌ای برزیل همچنان برتری خود را حفظ کرد تا این گیم را نیز با امتیاز 25-18 به سود خود تمام کند.

گیم سوم: تیم ایران بیشتر سرویس‌ها را به منطقه چهار زمین حریف می‌فرستاد. مهدوی سعی می‌کرد تا با ارسال پاس‌های رو به عقب دفاع نفوذ ناپذیر برزیلی‌ها را فریب دهد . اگر چه این تاکنیک چند بار به کمک تیم ایران آمد اما پوشش خوب برزیلی‌ها در پشت خط دفاعی برزیل اجازه نداد ایران از حریف پیش بیافتد. دریافت‌های عالی از برزیل و هماهنگی مثال زدنی بازیکنان این تیم موجب می‌شد تا شاگردان ولاسکو تا هشت امتیاز از حریف خود عقب بیافتند. سرویس‌های تماشایی غفور هم دفاع می‌شد. برزیل با اختلاف 10 امتیاز از ایران جلو افتاد و از همین جا برای قهرمانی دورخیز کرده‌بود. رزنده مربی نامدار برزیل که در کسب عنوان پرافتخارترین مربی والیبال جهان با ولاسکو رقابت دارد حال مصاف رودررو را به سود خود تمام می‌کرد. جیبا سرویس‌های بی‌نقصی را به نمایش می‌گذاشت و با آبشارهای پرقدرت خود دریافت کننده‌های ایران را دچار مشکل می‌کرد. نظری افشار با هوشمندی با دست دفاع روی تور برزیل کار می کرد و برای ایران امتیاز می‌گرفت اما به نظر نمی‌رسید تیم ایران بتواند به بازی برگردد و اختلاف امتیاز قابل توجه را در این گیم جبران کند. در نهایت گیم سوم این دیدار نیز با امتیازهای 25-16 به سود برزیل تمام شد. تیم ملی والیبال ایران در این دیدار با نتیجه3برصفر و امتیازهای (25-20، 25-18 و25-16 ) مقابل برزیل شکست خورد. ملی‌پوشان والیبال ایران فردا(شنبه) ساعت 5:30 دقیقه صبح به مصاف تیم قدرتمند روسیه می‌رود.
</TEXT>
</DOC>
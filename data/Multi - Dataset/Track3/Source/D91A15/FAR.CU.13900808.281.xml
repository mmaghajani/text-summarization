<?xml version="1.0" encoding="utf-8" ?>
<DOC>
<DOCNO>281</DOCNO>
<DATE-TIME>1390/08/08</DATE-TIME>
<CATEGORY>فرهنگی</CATEGORY>
<TITLE>هم‌گرایی «محمد خزاعی» این‌بار جواب می‌دهد؟
سی‌امین جشنواره فیلم فجر؛ بیم‌ها و امیدها</TITLE>
<SUMMARY>خبرگزاری فارس: کم‌تر از سه‌ماه به آغاز سی‌امین دوره جشنواره فیلم فجر باقی مانده و این در حالی است که جز «انتخاب دیرهنگام دبیر جشنواره» هیچ چیز دیگر از این رخداد بزرگ سینمایی کشور، مشخص نیست.
</SUMMARY>
<NARRATIVE></NARRATIVE>
<TEXT>
به گزارش خبرنگار سینمایی فارس، سی‌امین دوره فجر، قاعدتا باید با برنامه‌های ویژه‌ای به‌مناسبت سه دهه تداوم و تأثیرگذاری همراه باشد و سابقه «محمد خزاعی» در برپایی جشنواره‌ها نشان می‌دهد او شاید بتواند در این زمان کوتاه،‌ یک «نمایش جشنواره‌ای» بی‌نقص را ارائه دهد اما آیا می‌توان از وجه مهم جشنواره فجر که بحث «مشارکت هنرمندان» و البته «همکاری بنیاد سینمایی فارابی» است، اطمینان داشت؟
اختلافات موجود بین مدیریت خانه سینما و مجموعه مدیریتی سینمای کشور، در جشنواره بیست و نهم فیلم فجر، چندان خوشایند نبود و علی‌رغم مدیریت حرفه‌ای «مهدی مسعودشاهی» و در نتیجه آن‌ پذیرش بسیاری از فیلم‌ها و شرکت بسیاری از سینماگران در جشنواره بیست‌ونهم، حواشی به وجود آمده پیرامون داوری فیلم‌ها و کش‌وقوس‌های مربوط به آن، جشنواره‌ای را که از هر نظر اوضاع مساعدی داشت، ناخواسته وارد حاشیه کرد. درست همانند سال پیش از آن که همه چیز جشنواره سر جای خود بود به جز روز پایانی‌اش که در به‌هم‌ریختگی آن، می‌شد ردپای همان اختلافات را جستجو کرد...
امسال البته، یکی از چالش‌های دیگر دبیر جشنواره سی‌ام فیلم فجر، استقلال ظاهری برپایی جشنواره از بنیاد سینمایی فارابی است. نکته‌ای که خود «خزاعی»‌ در برنامه سینمایی «هفت» از آن یاد کرد و خود را نخستین مدیر غیردولتی جشنواره فیلم فجر معرفی کرد اما باید دید آیا او خواهد توانست همان‌طور که «کوثر» و «پلیس» و «جشن منتقدان» و «جشنواره مقاومت» و «کیش» را با فرمول «همگرایی» برگزار کرد، «بنیاد فارابی» را -که این بار هم برپایی جشنواره را حق خود می‌دانست- در برپایی جشنواره فجر، با شیوه خود به بازی بگیرد؟
به عنوان نمونه پرسش اینجاست که آیا واحد بین‌الملل بنیاد فارابی و شخص «امیر اسفندیاری» (که سابقه هم‌کاری با محمد خزاعی در جشنواره فیلم کیش را هم دارد) به‌راحتی با فجر امسال همراه خواهد بود؟ یا «خزاعی» گزینه دیگری برای برپایی بخش مهم «بین‌الملل» جشنواره سی‌ام خواهد داشت؟
ذکر این نکته لازم است که سال گذشته، به دلیل برخی کارشکنی‌ها در ثبت رسمی مؤسسه امور جشنواره‌های فیلم، عدم تأمین نیازهای مالی موجب شد «استقلال مؤسسه» تا روز آخر (حداقل از نظر اجرایی) دستخوش تغییر شود و در عمل بسیاری از بخش‌های بنیاد سینمایی فارابی در گرو حمایت مالی از جشنواره، اجرای جشنواره را در کنار مؤسسه امور جشنواره‌های فیلم به دست گیرند. امسال نیز این چشم‌انداز را می‌توان به شکل دیگری برای نخستین دبیر غیردولتی جشنواره فیلم فجر متصور بود با این تفاوت که سال گذشته در این ایام، بسیاری از بخش‌های جشنواره کار خود را آغاز کرده بود. 
بحث مهم‌ دیگری که برای اهالی رسانه و مردم از جذابیت‌های بیشتری برخوردار است، فیلم‌های امسال سینمای ایران برای جشنواره سی‌ام فیلم فجر است که نه از نظر کمی مثل سال گذشته «انبوه» هستند و نه چهره‌های صاحب‌نام زیادی در آن به چشم می‌خورند.
گرچه در این یکی دو ماهه هم می‌توان فیلم ساخت و آن را به جشنواره رساند اما بر اساس آنچه آمار می‌گوید، از چهره‌های مطرح جشنواره سی‌ام فیلم فجر و در شرایطی که تا اول آبان  26 فیلم آماده نمایش (اکران نشده)، 10 فیلم در مرحله صداگذاری، 13 فیلم در مرحله تدوین، 14 فیلم در مرحله فیلمبرداری و61 فیلم در مرحله پیش تولید قرار دارند. فیلم‌های بوسیدن روی ماه (همایون اسعدیان)، روزهای زندگی (پرویز شیخ‌طادی)، ملکه (محمدعلی باشه آهنگر)، قلاده‌های طلا (ابوالقاسم طالبی)، آمین خواهیم گفت (سامان سالور)، پذیرایی ساده(مانی حقیقی)، برف روی کاج‌ها (پیمان معادی) از همین حالا کنجکاوی‌برانگیز هستند، می‌توان به فیلم‌های سه و نیم(نقی نعمتی)، پنهان(مهدی رحمانی)، شور شیرین(جواد اردکانی)، غیرمجاز (مصطفی کیایی)، یک سطر واقعیت(علی وزیریان)، یک عاشقانه ساده (سامان مقدم)، خرس(خسرو معصومی)، گیرنده(مهرداد غفارزاده)، بغض(رضا درمیشیان)، شیر تو شیر(ابراهیم فروزش) و زندگی خصوصی آقا و خانم میم(سیدروح الله حجازی)  امیدوار بود.
 روییدن در باد (رهبر قنبری) ، آزاد راه (عباس رافعی)، راه بهشت (مهدی صباغ‌زاده) و پل چوبی(مهدی کرم پور) از دیگر فیلم‌هایی هستند که احتمال رسیدن آنها به جشنواره وجود دارد و نارنجی پوش (داریوش مهرجویی) هم می‌تواند از دیگر شانس‌های جشنواره «محمد خزاعی» باشد.
از فیلم‌های آماده از سال گذشته نیز شاید بتوان نمایش در انتظار معجزه(رسول صدرعاملی)، سبب من(بهرام بهرامیان)، بیداری(فرزاد موتمن) را در فجر سی‌ام محتمل دانست.
با این وجود، مرور فهرست فیلم‌های در راه جشنواره برای هر مخاطب منصفی گویای این واقعیت است که بسیاری از بزرگان سینمای ایران در جشنواره سی‌ام فیلم فجر که نقطه عطفی بر تاریخ این جشنواره است، غایب خواهند بود اما در واقع، امیدواری به نیروهای تازه‌نفس سینمای ایران شاید در این مقطع، بهترین راه‌ غلبه بر بیم‌ها باشد!
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>285</DOCNO>
<DATE-TIME>1390/11/03</DATE-TIME>
<CATEGORY>فرهنگی</CATEGORY>
<TITLE>ضيافت بزرگ سينماي ايران 9 روز ديگر كليد مي‌خورد
شمارش معکوس برای آغاز سی‌امین جشنواره فیلم فجر</TITLE>
<SUMMARY></SUMMARY>
<NARRATIVE></NARRATIVE>
<TEXT>
سینما و تلویزیون > جشنواره  - گروه ادب و هنر: 
درحالی‌که کمتر از 10 روز تا آغاز سی‌امین جشنواره فیلم فجر باقی‌مانده است، سینماگران برای حضور در ضیافت بزرگ سینمای ایران آماده می‌شوند؛ سینماگرانی که طبق اعلام دبیر جشنواره فقط تا 7 بهمن فرصت دارند آثار خود را به دبیرخانه سی‌امین جشنواره فیلم فجر تحویل دهند.

امسال 32 فیلم در بخش مسابقه سینمای ایران به نمایش درمی‌آیند که یک رکورد برای جشنواره محسوب می‌شود ولی با وجود پذیرفته شدن این تعداد فیلم در بخش رقابتی، هنوز هم سازندگان برخی فیلم‌ها در تلاش برای پذیرفته شدن در بخش مسابقه هستند. در چند روز اخیر سازندگان فیلم‌های «اکباتان» و «پنهان» در گفت‌وگو با خبرگزاری‌ها از شایستگی حضور این فیلم‌ها در بخش مسابقه سخن گفته‌اند. این فیلم‌ها در بخش آیینه سینمای ایران پذیرفته شده‌اند.

ویژگی بارز جشنواره امسال، غیبت بزرگان و حضور پرتعداد سینماگران نسل جوان است؛ کارگردانانی که باید با چند چهره شاخص نسل میانه رقابت کنند.

درحالی‌که امسال اغلب کارگردانان شاخص و مطرح سینمای ایران در جشنواره حضور ندارند، استقبال از پیش‌فروش بلیت‌ها فوق‌العاده بوده است؛ اتفاقی که باید آن‌را بیشتر ناشی از نظم حاکم بر جشنواره امسال دانست.

استقبال گسترده از بلیت‌های بخش مسابقه 

دبیر سی امین جشنواره بین‌المللی فیلم فجر از استقبال مردمی از پیش فروش بلیت‌های بخش مسابقه سینمای ایران در ساعات اولیه و تلاش برای برگزاری نشست‌های مطبوعاتی برای آثار بخش آیینه سینمای ایران خبر داد.

محمد خزاعی در ارتباط با پیش فروش بلیت‌های جشنواره فیلم فجر به خبرنگار مهر گفت: ما امسال نسبت به دوره‌های قبل درصدی را برای پیش فروش اضافه نکردیم. فیلم‌های بخش مسابقه در ساعات اولیه فروش اینترنتی با استقبال زیادی روبه‌رو شدند به‌طوری‌که بلیت بیشتر سالن‌های سینمایی خریداری شد.

وی افزود: بخش نگاه نو (فیلم‌های اول) و آیینه سینمای ایران نیز با استقبال خوبی روبه‌رو بودند، اما بخش جلوه گاه شرق یا جشنواره جشنواره‌ها طبیعتا کمتر مورد توجه قرار گرفت، اما استقبال صددرصدی از فیلم‌های بخش مسابقه سینمای ایران بود.

دبیر جشنواره فیلم فجر ادامه داد: ما امسال درصد بیشتری را برای فروش بلیت در گیشه‌های سالن‌های سینمایی همزمان با برپایی جشنواره در نظر گرفتیم تا افرادی که نتوانسته‌اند پیش خرید اینترنتی کنند در زمان نمایش آثار مورد نظرشان به سالن‌ها مراجعه کنند.وی درباره فیلم‌های سه‌بعدی گفت: استقبال از فیلم‌های سه‌بعدی نیز جالب توجه بود، اما به‌دلیل اینکه شاید اطلاع‌رسانی نسبت به این موضوع کمتر صورت گرفته و مخاطبین اطلاعات لازم را در این زمینه ندارند، من از دوستان درخواست کردم گیشه فروش بلیت‌های این بخش روی سایت همچنان باز باشد.

خزاعی درباره جوایزی که پیش از این در نشست مطبوعاتی اعلام کرده بود که ممکن است به بخش فیلم‌های آیینه سینمای ایران تعلق بگیرد، گفت: بر اساس آیین‌نامه جشنواره فیلم فجر دبیر می‌تواند در این بخش یک یا 2جایزه اهدا کند یا خیر اما در ارتباط با اهدای این جوایز در روزهای پایانی تصمیم‌گیری خواهد شد.وی افزود: تلاش می‌کنیم شرایطی ایجاد کنیم تا برای فیلم‌های بخش آیینه سینمای ایران نیز نشست مطبوعاتی برگزار شود. البته مرکز گسترش سینمای مستند و تجربی هم در نظر دارد برای فیلم‌های مستند نشست برگزار کند ولی نمایش این آثار همزمان با فیلم‌های بلند در سالن دیگر برج میلاد است. این موضوع نیاز به برنامه ریزی دارد.

خزاعی درباره استقبال از بلیت‌های بخش مستند جشنواره فجر گفت: نمایش فیلم‌های مستند در بهترین سینماها همچون آزادی، فلسطین و فرهنگ برگزار می‌شود، اما همانطور که می‌دانید آثار مستند همیشه مهجور هستند. این آثار مخاطبین خاصی همچون دانشجویان، روشنفکرها یا اهالی سینما دارد.؛با توجه به این موضوع استقبال نسبتا خوبی داشتیم.

وی تأکید کرد: نسبت فروش بخش مسابقه مستند به سال‌های گذشته بیشتر بوده است ، زیرا اسامی مطرحی از فیلمسازان مستند در این بخش حضور دارند، اما اگر بخواهیم با بخش‌های دیگر جشنواره فجر امسال مقایسه کنیم، استقبال کمتر بوده است.

محمد خزاعی درباره وضعیت نمایش مستند‌های بخش مسابقه جشنواره فجر نیز گفت: همه 20مستند بخش مسابقه همزمان با فیلم‌های سینمایی بلند در یکی از سالن‌های کوچک برج میلاد به نمایش در می‌آید، البته برای مستندها جلسه پرسش‌ و پاسخ نداریم.

وی در شرح چرایی عدم برگزاری جلسات پرسش و پاسخ برای مستندهای بلند به فارس گفت: به‌دلیل اینکه فیلم‌های سینمایی و مستندها همزمان به نمایش در می‌آیند، بنابراین خبرنگاران نمی‌توانند هم در جلسات پرسش و پاسخ سینمای داستانی و هم در جلسات نقد مستندهای بلند شرکت کنند. در حقیقت ظرفیت برگزاری این جلسات به‌طور همزمان وجود ندارد. گرچه در این راستا پیشنهادهایی شده است و ما در حال بررسی هستیم و اگر زمان‌بندی اجازه دهد ممکن است جلسات پرسش و پاسخ برای مستندها نیز برگزار شود.

وی در پایان گفت‌وگو درباره مجری مراسم افتتاحیه گفت: در 9 یا 10‌بهمن‌ماه نام مجری افتتاحیه طبق زمان‌بندی اعلام می‌شود، اگر در جایی نام افرادی برای اجرای این مراسم عنوان شده است باید بگویم اینها حواشی و نمک جشنواره است.

تحویل بلیت به نهادها و سازمان‌ها 

با پایان تحویل بلیت‌های پیش‌فروش شده به مخاطبان سینما و دانشجویان، نهادها و سازمان‌ها نیز امروز ( دوشنبه) می‌توانند با مراجعه به پردیس ملت، بلیت‌های خود را دریافت کنند.
نمایندگان این تشکل‌ها، می‌توانند با داشتن نامه رسمی از سازمان مربوطه‌، بلیت دریافت کنند.
به گفته مسئولان بخش پیش‌فروش اینترنتی بلیت‌های جشنواره سی‌ام، اگر نهادی در زمان مقرر موفق به دریافت بلیت نشده، با آنها تعامل خواهد شد تا بلیت‌ها به دست‌شان برسد.

تجلیل از خانواده شهید احمدی‌روشن 

در حاشیه برگزاری افتتاحیه کنفرانس بیداری اسلامی و سینما، مراسم تجلیل از خانواده شهید مصطفی احمدی‌روشن، دانشمند شهید هسته‌ای ‌کشور برگزار می‌شود.

مراسم تجلیل از خانواده شهید مصطفی احمدی‌‌روشن یکی از مهم‌ترین بخش‌های این افتتاحیه است. در این مراسم میهمانان حاضر، مدیران و مقامات با تجلیل از شهید احمدی‌روشن بر مظلومیت ایران در برابر اقدامات تروریستی رژیم صهیونیستی تأکید و تروریسم جهانی را محکوم می‌کنند.

نماینده کانادا در اسکار به فجر می‌آید 

فیلم «آقای لازار» ساخته فیلیپ فالاردو از جمله فیلم‌هایی است که در بخش جشنواره جشنواره‌ها به نمایش در می‌آید. 
آقای لازار به کارگردانی فیلیپ فالاردو از کشور کانادا، نماینده کانادا در بخش اسکار بهترین فیلم خارجی‌زبان بود که به فهرست کوتاه اولیه نامزدهای اسکار راه پیدا کرد.

این فیلم فرانسوی‌زبان داستان بشیر لازار، یک پناهنده الجزایری در مونترال است که پس از مرگ معلم کلاس ششم یک مدرسه جایگزین او می‌شود. او سعی می‌کند کلاس را به شرایط عادی برگرداند درحالی که هیچ کس از گذشته تلخ او خبر ندارد. فیلم برنده 2جایزه از جشنواره بین‌المللی فیلم والادولید است.

کارگردان روزگاری در آناتولیا در تهران 

نوری بیگله جیلان کارگردان فیلم برجسته «روزگاری در آناتولیا» در جشنواره فجر حضور می‌یابد. نوری بیلگه جیلان، کارگردان سرشناس ترکیه‌ای از جمله کارگردانانی است که در بخش جشنواره جشنواره‌ها با آخرین ساخته‌اش فیلم روزگاری در آناتولیا حاضر است، به ایران می‌آید تا همراه با تماشاگران ایرانی به تماشای فیلمش بنشیند.

آخرین ساخته او محصول مشترک کشورهای ترکیه و بوسنی‌هرزگوین است که در هشتاد و چهارمین دوره جوایز اسکار نماینده ترکیه در بخش فیلم خارجی‌زبان بود و در جشنواره کن جایزه بزرگ هیأت داوران را به‌طور مشترک با «پسری با دوچرخه» به کارگردانی لوک و ژان‌پی‌یر داردن دریافت کرد.

بلیت‌های 20درصد ظرفیت سینماها در گیشه فروخته می‌شوند 

مدیر امور سینماهای جشنواره فیلم فجر گفت: 20درصد از ظرفیت سالن‌های نمایش به فروش گیشه اختصاص خواهد داشت و مخاطبان می‌توانند با حضور در گیشه سینماهای مردمی از فیلم‌های جشنواره استفاده کنند.

محمدرضا فرجی درباره تعداد صندلی‌های اختصاص یافته به جشنواره فیلم فجر گفت: جشنواره امسال با در اختیار داشتن 13308صندلی، فیلم‌های جشنواره را به نمایش می‌گذارد. از این تعداد 3000صندلی در اختیار ارگان‌ها و نهادها، اهالی مطبوعات، هنرمندان و... خواهد بود و 10308 صندلی در اختیار نمایش مردمی خواهد بود. وی در ادامه به تعداد سالن‌های نمایش مردمی اشاره کرد و گفت: به سالن‌های نمایش‌دهنده فیلم‌های مردمی که پیش از این اعلام شد، 2سالن ایوان‌شمس برای نمایش فیلم‌های سه‌بعدی و سالن اصلی اریکه ایرانیان با ظرفیت 960صندلی اضافه شده است.

فرجی در ادامه به اختصاص سالن‌نمایش به انجمن‌ها از جمله انجمن سینماگران مستقل اشاره کرد و گفت: امسال انجمن‌ها سالن نمایش مستقل در اختیار نخواهند داشت و همگی در سالن هنرمندان حضور خواهند داشت.
</TEXT>
</DOC>
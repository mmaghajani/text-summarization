<?xml version="1.0" encoding="utf-8" ?>
<DOC>
<DOCNO>289</DOCNO>
<DATE-TIME>1390/11/12</DATE-TIME>
<CATEGORY>فرهنگی</CATEGORY>
<TITLE>سی امین جشنواره فیلم فجر كلید خورد </TITLE>
<SUMMARY></SUMMARY>
<NARRATIVE></NARRATIVE>
<TEXT>
مراسم بزرگداشت 5 سينماگر قديمي كشور در افتتاحيه سي‌امين دوره جشنواره بين‌المللي فيلم فجر برگزار شد.

به گزارش ايسنا در آخرين بخش از افتتاحيه سي‌امين دوره جشنواره بين‌المللي فيلم فجر كه دقايقي پيش در تالار وحدت برگزار شد، از داود رشيدي، جمال شورجه، محمد بزرگ‌نيا، عليرضا زرين‌دست و حسين زندباف تقدير شد.

در ابتداي اين بخش كليپي براي بزرگداشت داوود رشيدي، بازيگر پيشكسوت سينما و تئاتر ايران كه توسط رسول صدرعاملي ساخته شده بود، پخش شد. در اين كليپ صدرعاملي با داود رشيدي و همسرش صحبت كرده بود. پس از پخش اين كليپ داوود رشيدي در ميان تشويق بسيار زياد و ايستاده حاضران روي سن آمد و ضمن تشكر از همه افرادي كه در سالن حاضر بودند، گفت: استقبال شما بغض به گلويم و اشك به چشمانم آورد. لازم است در اين جا از همه مردم ايران، از همه شما عزيزان كه در سالن حاضر هستيد، از وزير محترم فرهنگ و ارشاد اسلامي آقاي دكتر حسيني، از آقاي جواد شمقدري و از دوست عزيزم آقاي خزاعي كه بنده را لايق تقدير دانستند، تشكر كنم.

اين بازيگر سينما و تلويزيون ادامه داد: دهه فجر جشن ملي ماست و متعلق به همه است. من داود رشيدي حائري عضو خانه سينما هستم و عقيده دارم موقعيت امروز سينماي ايران حاصل تلاش سينماگران و حمايت مديران بوده است و حالا جز با همدلي، با هم بودن و دوري از پراكندگي نمي‌توان راه پرافتخار گذشته را ادامه داد. ما هنوز راه بسياري در پيش داريم و پيمودن اين مسير به اتحاد نياز دارد.

رشيدي در پايان سخنانش به حضور جوانان در سينماي ايران اشاره و اظهار كرد: در سال‌هاي اخير شاهد حضور جوانان پرشوري بوده‌ايم كه باعث دلگرمي و احساسي براي آينده درخشان سينما هستند. قدر اين‌ها را بدانيم و يادمان نرود در كنارشان پيشكسوتاني هستند كه به دلگرمي و رسيدگي مالي و عاطفي نياز دارند.

سپس رسول صدرعاملي و جواد شمقدري براي اهداي جايزه او روي صحنه آمدند. صدرعاملي كارگردان فيلم بزرگداشت اين بازيگر سينما در سخناني با ابراز خرسندي از اينكه كارگرداني اين فيلم به او سپرده شده بود، گفت: خوشحالم كه امشب در اين مراسم و در كنار بازيگري كه پايه‌گذار تئاتر نوين در ايران و پرورش‌دهنده بهترين بازيگران عرصه تئاتر است، هستم. من اولين كارم را در خدمت او بودم و اميدوارم توانسته باشم با اين فيلم اداي ديني كنم.

به گزارش ايسنا، جمال شورجه سينماگر ديگري بود كه بزرگداشتش در اين بخش برگزار شد. در فيلم شورجه كه توسط حسن نجفي ساخته شده بود، وي شرايط امروز را شرايط جنگ فرهنگ‌ها دانست و دوربين را به تفنگ تشبيه كرد.

پس از اين كليپ، اين كارگردان سينما روي سن آمد و در ابتدا ضمن تبريك ايام دهه فجر، از سيد محمد حسيني وزير فرهنگ و ارشاد اسلامي، معاون سينمايي و دبير سي‌امين جشنواره بين‌المللي فيلم فجر تشكر كرد.

او در ادامه متني را به شرح زير قرائت كرد:

«خدايا تو مي‌داني من در حد و اندازه كساني كه براي اعتلاي نام نظام جمهوري اسلامي و اين كشور، فرزندان، پدران، مادران و تكه‌اي از وجودشان را داده‌اند يا كساني كه در زندان‌هاي ستمشاهي زجر بسيار ديده‌اند، حتي سر سوزني به اين مردم خدمت نكرده‌ام. پس استغفار مي‌كنم از آنچه مي‌توانستم و انجام ندادم.

قدر نعمت انقلاب‌مان را آن طور كه بايد ندانستم و سرباز خوبي براي رهبرم نبودم. در برابر اين جمع كثير از تو طلب ياري دارم كه من را در راه خدمت به اين نظام كه برگزيده‌ام ياري كني و دعاي رهبر و مولايم را بدرقه راهم كني».

پس از سخنان شورجه، حسن نجفي، كارگردان فيلم بزرگداشت او روي سن آمد و از انگيزه‌اش درباره ساخت اين فيلم گفت.

نجفي با بيان اينكه اين فيلم را براي شخصيت بزرگ جمال شورجه ساخته است، گفت: من اين فيلم را براي خوشايند كسي نساختم. هر سياستمداري وقتي كارها را خراب مي‌كند مي‌گويد همه‌جا جار بزنيد كه اين سياست‌مدار آدم بااخلاقي است، اما جمال شورجه است كه اخلاق دارد. سياستمدارها و سينماگرها هم سعي كنند از جمال شورجه استفاده كنند.

در پايان بزرگداشت جمال شورجه سيد احمد ميرعلايي - مديرعامل بنياد سينمايي فارابي - روي سن آمد و جايزه او را اهدا كرد.

به گزارش ايسنا، بزرگداشت سوم متعلق به محمدرضا بزرگ‌نيا بود. در اين بخش ابتدا فيلمي از آثار سال‌هاي گذشته بزرگ‌نيا كه توسط واروژ كريم مسيحي ساخته شده بود، نمايش داده شد. پس از آن بزرگ‌نيا روي سن آمد و اظهار كرد: از تمام كساني كه من را لايق اين بزرگداشت دانسته‌اند تشكر مي‌كنم. لازم است اينجا از همه مديران فرهنگي كه كمك كردند اين فيلم‌ها را بسازم و همچنين همه دوستان و همكارانم كه جلو و پشت دوربين من را ياري كردند نيز تشكر نمايم. همچنين بايد اينجا از همسرم كه هميشه يار و ياورم بود نيز سپاسگزاري كنم. اميدوارم عمري باشد كه راهم را ادامه دهم و فيلم‌هاي بهتري بسازم.

در اين بخش داوود ميرباقري روي سن آمد تا جايزه محمد بزرگ‌نيا را به وي اهدا كند. ميرباقري نيز در هنگام اهداي جايزه بزرگ‌نيا از وي به عنوان يك كارگردان بزرگ ياد كرد و گفت: هنوز طعم كشتي آنجليكا زير زبانم است. اميدوارم شرايطي پيش بيايد كه بزرگ‌نيا با همان اقتدار كشتي آنجليكا، سينماي ايران را به جايي كه لايقش است برساند.

سپس جايزه اين بخش توسط ميرباقري و سيدمحمد حسيني به محمد بزرگ‌نيا اهدا شد.

عليرضا زرين‌دست، فيلمبردار باسابقه سينماي ايران، چهارمين سينماگري بود كه در افتتاحيه سي‌امين جشنواره بين‌المللي فيلم فجر از او تقدير شد. در ابتداي بخش بزرگداشت از زرين‌دست فيلمي از وي كه كارگرداني آن‌را محمدعلي باشه آهنگر بر عهده داشت، پخش شد.

وي سپس روي سن آمد و ضمن تقدير از وزير ارشاد، معاون سينمايي و دبير جشنواره، اظهار كرد: اميدوارم كه اين بزرگداشت براي بعضي از افرادي كه بايد اين بزرگداشت‌ها در حق‌شان گرفته شود نيز برگزار شود؛ در اين جا ياد مي‌كنم از آقايان ناصر تقوايي و بهرام بيضايي.

جايزه عليرضا زرين‌دست را در اين بخش محمدعلي باشه آهنگر و مجيد انتظامي - آهنگساز - به او تقديم كردند.

آخرين بزرگداشت نيز به حسين زندباف، تدوينگر باسابقه سينماي ايران اختصاص يافته بود. در فيلم زندباف كه توسط كمال تبريزي ساخته شده بود، كارگردانان بسياري مانند داريوش فرهنگ، فرزاد مؤتمن، علي رويين‌تن، مهدي فخيم‌زاده و شهريار بحراني حضور داشتند و آن‌ها به صورت نمادين مواد خام يك غذاي لذيذ را به او مي‌دادند تا وي با دستپخت خوبش غذايي مطبوع را برايشان فراهم آورد.

بخش‌هايي از اين فيلم بارها از سوي تماشاگران مورد تشويق قرار گرفت و آن‌ها را به وجد آورد.

پس از نمايش اين فيلم حسين زندباف دست در دست يدالله صمدي دوست ديرينه‌اش روي سن آمد و در سخناني بيان كرد: اميدوارم اين پيوندي كه در فيلم ديديم براي همه مبارك باشد. دلم درد است براي اينكه مسائلي وجود دارد كه نمي‌توانم نگويم.

زندباف سپس از دوستان و بزرگان عرصه تدوين كشور مانند مهدي رجاييان، عباس گنجوي، منوچهر اوليايي و داوود يوسفيان ياد كرد.

در ادامه ابوالقاسم طالبي براي اهداي جايزه زندباف روي سن آمد و قبل از دادن جايزه به او گفت: امروز اول دهه فجر است. دوست دارم به اين اشاره كنم كه زندباف علاوه بر اينكه به گردن سينما و همه‌مان حق دارد، قبل از انقلاب نيز زنداني سياسي بوده و زجر زيادي كشيده است.

به گزارش ايسنا، در ادامه مراسم افتتاحيه سي‌امين جشنواره بين‌المللي فيلم فجر، از كارگردان چهار انيميشن حاضر در اين دوره با حضور جواد شمقدري، محمد خزاعي، جهانگير الماسي و سيد عليرضا سجادپور تقدير شد.

همچنين رضا يزداني به عنوان پايان‌بخش مراسم افتتاحيه سرود اي ايران را براي حاضران به اجرا گذاشت.

قرار است مهمانان پس از پايان صرف شام، شاهد مراسم نورافشاني ويژه آغاز سي‌امين جشنواره فيلم فجر باشند.

در اين مراسم سينماگراني چون ليلي رشيدي، علي سرتيپي، سيد جواد هاشمي، مهناز افشار، پيمان معادي، فرهاد آييش، شفيع آقامحمديان (مديرعامل مركز گسترش سينماي مستند و تجربي)، هاشم ميرزاخاني (مديرعامل انجمن سينماي جوانان)، سيد ضيا هاشمي، مصطفي زماني، سعيد سعدي، حبيب كاوش، سامان و ساسان سالور، رضا عطاران، مهدي كرم‌پور، مهدي مسعودشاهي، محمدحسين فرح‌بخش، مجيد مظفري، همايون ارشادي، سروش صحت، محمدرضا شريفي‌نيا، مهراوه شريفي‌نيا، عليرضا رييسيان و مهناز افشار نيز حضور داشتند.
</TEXT>
</DOC>
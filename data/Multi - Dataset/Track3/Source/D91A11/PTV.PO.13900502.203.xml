<?xml version="1.0" encoding="utf-8" ?>
<DOC>
<DOCNO>203</DOCNO>
<DATE-TIME>1390/05/02</DATE-TIME>
<CATEGORY>سیاسی</CATEGORY>
<TITLE>نروژي متهم به تروريسم اعتراف کرد</TITLE>
<SUMMARY>پليس اوسلو اعلام کرد، نروژي متهم به تروريسم به دخالت داشتن در حمله مسلحانه به جزيره اوتويا که 87 کشته بر جاي گذاشت، اعتراف کرده است. </SUMMARY>
<NARRATIVE></NARRATIVE>
<TEXT>
آندرس برينگ بريويک متهم به تروريسم نروژي روز شنبه (1 مرداد، 23 جولاي) در بازجويي‌هاي پليس اعتراف کرد، 22 جولاي در جزيره اوتويا که در نزديکي پايتخت نروژ واقع است، تيراندازي کرده است. 

همچنين يک انفجار شديد در اوسلو پايتخت نروژ که ساختمان‌ دفتر نخست وزيري اين کشور را به لرزه در آورد، 7 کشته و دست کم 15 زخمي بر جاي گذاشت. 

دخالت در اين انفجار از ديگر اتهامات بريويک به شمار مي‌آيد. 

ميزان کشته شدگان اين دو حمله در حال حاضر 94 نفر گزارش شده است اما با توجه به اين که افرادي در جزيره اوتويا مفقود شده‌اند و تعدادي از زخمي شدگان نيز در شرايط وخيمي در بيمارستان بستري هستند، تعداد تلفات ممکن است افزايش يابد. 

سخنگوي پليس اوسلو در گفت‌وگو با روزنامه نروژي افتن پوستن اعلام کرد بازجويي از بريويک ممکن است چندين روز به طول انجامد و وي احتمالا به 21 سال حبس محکوم خواهد شد. 

گير ليپستاد وکيل بريويک در گفت‌وگو با شبکه تلويزيوني ان آر کي اعلام کرد: "وي (بريويک) به اتفاق‌هايي واقعي اعتراف کرده است." 

شبکه دولتي بي بي سي نيز گزارش داد بريويک اقدامات خود را "نفرت انگيز اما ضروري" توصيف کرده و مايل است در مورد آنها روز دوشنبه در جلسه دادگاه توضيح دهد. 

به گفته شاهدان، تيراندازي در جزيره اوتويا در دو مکان متفاوت در يک زمان به گوش رسيد که نشان مي‌دهد احتمالا دو مرد مسلح در اين حمله تروريستي نقش داشته‌اند. 

گفتني است بريويک که ديدگاه‌هايي به شدت راست گرايانه‌ دارد، پيشتر در اينترنت از نفرت خود نسبت به مسلمانان، احزاب چپ گرا و شاخه جوانان حزب کارگر (حزب حاکم) در نروژ خبر داده بود.</TEXT>
</DOC>
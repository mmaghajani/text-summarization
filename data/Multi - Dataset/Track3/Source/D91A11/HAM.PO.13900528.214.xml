<?xml version="1.0" encoding="utf-8" ?>
<DOC>
<DOCNO>214</DOCNO>
<DATE-TIME>1390/05/28</DATE-TIME>
<CATEGORY>سیاسی</CATEGORY>
<TITLE>کشف بمب جدید در ویلای تروریست نروژی </TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > اروپا  - همشهری‌آنلاین:
پلیس نروژ بمبی که آندرس برینگ برویک، تروریست نروژی قصد داشت در حمله تروریستی ماه گذشته استفاده کند را کشف و خنثی کرده است

پلیس نروژ اعلام کرد که برویک، یک بمب دیگر در ویلای اجاره­ای خود در 140 کیلومتری اسلو، پایتخت این کشور، جاسازی کرده بود.

آندرس برویک که اعتقادات نژادپرستانه و ضداسلامی دارد، در 31 تیر ماه در یک انفجار خودرو و شلیک دیوانه وار، 77 نفر را کشت. او به این کار خود که آن را بخشی از جهاد در برابر اسلامی شدن اروپا می­داند افتخار می­کند و می­گوید این کشتار لازم بود.
برویک 32 ساله این ویلا را ماه ها قبل از حمله خود، ظاهرا به منظور پرورش گیاهان اجاره کرده بود، اما خرید کودهای شیمیایی در حقیقت پوششی بود تا کسی به او شک نکند.
  کابوس خونین در آرام‌ترین کشور اروپا

تحقیقات نشان می­دهد که مواد شیمیایی مورد نیاز برای ساخت بمب از یک تاجر انگلیسی تنها در قبال چند پوند خریداری شده و یک شرکت انگلیسی تجهیزاتی را به برویک فروخته که وی از آن­ها برای ساخت گلوله­های سمی استفاده کرده است.

به گفته پلیس، برویک در خلال بازجویی­‌ها گفته است، در 31 تیر، اهداف دیگری در سر داشته است.

رسانه‌­ها می­‌گویند وی قصد داشت به کاخ سلطنتی و مرکز حزب کارگر نیز حمله کند.

این تروریست نروژی اکنون در زندان تحت مراقبت شدید امنیتی قرار دارد.

وی می­گوید تنها زمانی با بازجوکنندگان همکاری خواهد کرد که هارالد پنجم پادشاه نروژ از قدرت کناره­‌گیری کند.

برویک قبل از این نیز استعفای دولت نروژ و فرمانده ارتش را خواستار شده بود
</TEXT>
</DOC>
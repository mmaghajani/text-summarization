<?xml version="1.0" encoding="utf-8" ?>
<DOC>
<DOCNO>208</DOCNO>
<DATE-TIME>1390/05/03</DATE-TIME>
<CATEGORY>سیاسی</CATEGORY>
<TITLE>تروريست نروژي خود را "بي‎گناه" خواند </TITLE>
<SUMMARY>آندرس برينگ بريويک، تروريست نروژي با وجود اعتراف به دست داشتن در حملات تروريستي اخير در نروژ ادعا کرده است که "بي‎گناه" است.</SUMMARY>
<NARRATIVE></NARRATIVE>
<TEXT>
بريويک که مي‎گويد با انجام اين حملات به دنبال ارسال پيامي قوي بوده است، روز دوشنبه (3 مرداد) در جلسه استماع دادگاه، دادخواستي مبني بر "بي‎گناهي" ارايه کرده است. 

قاضي که دستور بازداشت و حبس در سلول انفرادي اين تروريست نروژي را براي چهار هفته صادر کرده است مي‎گويد، دلايل کافي براي محاکمه وي در دست دارد. 

بريويک متهم به اراتکاب اقدام تروريستي با انجام بمب‎گذاري و تيراندازي است که روز جمعه (31 تير) به کشته شدن 94 نروژي منجر شد. 

اين فرد تروريست ادعا کرده است که وي اين حملات را براي نجات اروپا از آن‎چه وي آن را "اسلامي‎سازي کردن" اين قاره خواند انجام داده است. 

بريويک روز شنبه در بازجويي‎هاي پليس اعتراف کرد، روز جمعه در جزيره اوتويا که در نزديکي پايتخت نروژ واقع است، تيراندازي کرده است. 

يک انفجار شديد در اوسلو، پايتخت نروژ که ساختمان دفتر نخست وزيري اين کشور را به لرزه درآورد نيز 7 کشته و دست کم 15 زخمي بر جاي گذاشت. 

دخالت در اين انفجار از ديگر اتهامات بريويک به شمار مي‎آيد. 

شبکه دولتي بي بي سي نيز پيش از اين گزارش داده بود، بريويک اقدامات خود را "نفرت‎انگيز اما ضروري" توصيف کرده و مايل است در مورد آن‎ها روز دوشنبه در جلسه دادگاه توضيح دهد. 

به گفته شاهدان، تيراندازي در جزيره اوتويا در دو مکان متفاوت در يک زمان به گوش رسيد که نشان مي‎دهد احتمالا دو مرد مسلح در اين حمله تروريستي نقش داشته‎اند. 

بريويک که ديدگاه‎هايي به شدت راست گرايانه دارد، پيشتر در اينترنت از نفرت خود نسبت به مسلمانان، احزاب چپ گرا و شاخه جوانان حزب کارگر (حزب حاکم) در نروژ خبر داده بود. </TEXT>
</DOC>
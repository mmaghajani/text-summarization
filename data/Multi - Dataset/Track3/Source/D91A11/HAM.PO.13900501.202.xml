<?xml version="1.0" encoding="utf-8" ?>
<DOC>
<DOCNO>202</DOCNO>
<DATE-TIME>1390/05/01</DATE-TIME>
<CATEGORY>سیاسی</CATEGORY>
<TITLE>آندرس برینگ برویک کیست؟ </TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > اروپا  - همشهری‌آنلاین:
پلیس نروژ مرد ۳۲ ساله‌ای را در ارتباط با دو عملیات تروریستی جمعه (31 تیر) در اسلو بازداشت کرد.

پلیس نام این مرد را آندرس برینگ برویک (Anders Behring Breivik) اعلام کرده است.

وی تنها مظنون و مسبب بمب‌گذاری اسلو و حمله مسلحانه به اردوی حزب حاکم است که باعث کشته شدن حداقل 91 نفر شد.

آندرس برینگ برویک نروژی الاصل است و در جزیره اوتوئیا، واقع در شمال غرب اسلو، دستگیر شد.

وی در حالی که اونیفورم پلیس بر تن داشته به سوی افراد شرکت کننده در اردوی حزب کارگر که بیشتر آنان نوجوان بودند تیراندازی کرده است.

این واقعه خونین‌ترین رویداد در نروژ از زمان جنگ جهانی دوم اعلام شده است.

بر اساس گزارش‌ تلگراف، او عقاید افراطی ملی‌گرایانه دارد و در فیس‌بوک خود را یک مسیحی محافظه‌کار معرفی کرده بود. صفحه مربوط به او اکنون از سایت فیس‌بوک حذف شده است.

همچنین سخنگوی یک مرکز خرید کشاورزی در نروژ اعلام کرد فرد مظنون به انفجار در مرکز اسلو، در ماه مه (اردیبهشت) 6 تن کود شیمیایی خریده بود که احتمال کاربرد آن در ساخت مواد منفجره می‌رود.

هر دو حادثه‌ تروریستی بعداز ظهر روز جمعه ۳۱ تیر رخ داد. حادثه نخست در مرکز شهر اسلو به تعدادی از عمارت‌های دولتی آسیب رساند و سراسر پایتخت را به آشوب کشاند.


 انفجار شدید در مقر دولت نروژ

حادثه تروریستی دوم در جزیره تفریحی اوتوئیا که محل برگزاری کمپ‌های تفریحی برای جوانان و نوجوانان است اتفاق افتاد.


 تیراندازی خونین در جزیره تفریحی اوتوئیا
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>207</DOCNO>
<DATE-TIME>1390/05/02</DATE-TIME>
<CATEGORY>سیاسی</CATEGORY>
<TITLE>عامل حملات نروژ: اين اقدام دهشتناك اما لازم بود؛ظهور خشونت‌آمیز بنیادگرایی مسیحی </TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > اروپا  - گروه بین‌الملل:
درحالی‌که نروژی‌های بهت‌زده با پیامدهای مرگبارترین حملات تروریستی پس از جنگ جهانی دوم دست و پنجه نرم می‌کنند، تصویری از عامل این جنایت و انگیزه‌های وی تدریجاً از لابه‌لای اعتراف‌ها و نوشته‌های وی ترسیم شده است. 

پلیس نروژ اطلاعات کامل‌تری درباره آندرس برینگ بریویک 32ساله داده‌ است. او همان کسی است که جمعه‌شب با تیراندازی به جمع جوانان شرکت‌کننده در یک همایش حزبی در نروژ 84 جوان و نوجوان را کشت. ساعتی پیش از این حمله هم انفجاری در نزدیکی دفتر نخست‌وزیری و دیگر وزارتخانه‌های نروژ در اسلو روی داد که اکنون پلیس می‌گوید، این انفجار هم کار این جوان بوده‌است.

پلیس این مرد را یک مسیحی‌ بنیادگرا معرفی کرد که به گفته دوستانش عاشق اسلحه بوده و دلمشغولی شدیدی نسبت به آنچه تهدید چندفرهنگ‌گرایی و مهاجرت مسلمانان تلقی می‌کرده، داشته است. به گزارش منابع خبری، با گذشت 3 روز از این حادثه هولناک، اکنون آمار تلفات انفجار در اسلو و تیراندازی در جزیره‌ای کوچک نزدیک پایتخت نروژ به 100نفر کشته و 97 نفر زخمی رسیده و این در حالی است که پلیس همچنان به‌دنبال 5 نفر دیگر در این جزیره می‌گردد که از سرنوشت آنان اطلاعی در دست نیست اما به‌نظر می‌رسد که کشته شده باشند.

‌گیر لیپستاد وکیل بریویک گفت انگیزه بریویک از این اقدام، به راه انداختن انقلاب در جامعه نروژ بوده است. به گفته لیپستاد، بریویک معتقد است کارش هولناک اما ضروری بوده است. وی تصریح کرد بریویک می‌خواست به جامعه و ساختار جامعه حمله کند. وی به ارتکاب عمل تروریستی متهم شده و امروز در دادگاه حاضر می‌شود. براساس قانون نروژ، بریویک حداکثر به 21 سال زندان محکوم خواهد شد اما این محکومیت را می‌توان هر بار 5سال تمدید کرد. هارالد پنجم پادشاه نروژ و ملکه سونیا و نخست‌وزیر ینس استولتنبرگ دیروز در کلیسای جامع اسلو در مراسم یادبود کشته‌شدگان این حادثه شرکت کردند. آنان با خانواده‌های قربانیان دیدار کردند و به آنان دلداری دادند.

اسامه بن‌لادن مسیحی

به گفته منابع پلیس، از آندرس برینگ بریویک منشوری 1500صفحه‌ای به دست آمده است که در آن وی جزئیات آماده شدن خود را برای این عملیات قدم به قدم تشریح کرده و خواستار جنگ مسیحیان برای دفاع از اروپا در برابر تسلط مسلمانان شده است. این منشور عقیدتی که همان روز حمله روی اینترنت قرار گرفته است، به نخبگان اروپایی، چندفرهنگ‌گرایان و کمک‌کنندگان به روند اسلامی‌شدن، حمله و آنان را به خاطر آنچه اعمال خیانت‌آمیز می‌خواند، به مجازات تهدید می‌کند.

پلیس هنوز تأیید نکرده است که این منشور بزرگ نوشته بریویک باشد اما وکیل وی گفت بریویک سال‌ها روی آن کار کرده است. اکنون مردم نروژ از این نگران هستند که بریویک به تنهایی عمل نکرده و همدستانی نیز داشته باشد. وی در منشور عقیدتی خود بروز منازعه‌ای را پیش‌بینی می‌کند که بیش از یک میلیون نفر را کشته یا زخمی خواهد کرد و می‌افزاید زمان گفت‌وگو به پایان رسیده و زمان مقاومت مسلحانه فرارسیده است.

این منشور عقیدتی که 2083: اعلامیه استقلال اروپا نام دارد، لیبرالیسم و چندفرهنگ‌گرایی را با مارکسیسم فرهنگی یکسان می‌داند که به اعتقاد نویسنده تمدن اروپایی را نابود می‌کند.

توماس هگهامر کارشناس تروریسم در مؤسسه تحقیقات دفاعی نروژ گفت این منشور عقیدتی شباهت غریبی با عقاید اسامه بن‌لادن و دیگر رهبران القاعده دارد، هر چند که از دیدگاه مسیحی نوشته شده است، نه اسلامی.

گفته می‌شود بریویک عضو یک محفل اینترنتی نئونازی‌های سوئد به‌نام نوردیسک بوده است که هدف خود را تقویت هویت، فرهنگ و سنن شمال اروپا می‌داند.
</TEXT>
</DOC>
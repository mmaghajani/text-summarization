<?xml version="1.0" encoding="utf-8" ?>
<DOC>
<DOCNO>211</DOCNO>
<DATE-TIME>1390/05/06</DATE-TIME>
<CATEGORY>سیاسی</CATEGORY>
<TITLE>استولتنبرگ : نروژ عقب‌نشيني نمي‌كند</TITLE>
<SUMMARY>جام جم آنلاين: ينس استولتنبرگ، نخست وزير نروژ روز چهارشنبه 26 ژوئيه اعلام کرد کميته ای برای تحقيق حوادث تروريستی در اين کشور تشکيل می شود تا تمامی ابعاد اين حملات از جمله واکنش پليس و نيروهای امنيتی بررسی شود. وی همچنين گفت که نروژ عقب نشينی نخواهد کرد، که به سمت دموکراسی بيشتر خواهد رفت.</SUMMARY>
<NARRATIVE></NARRATIVE>
<TEXT>
به گزارش آسوشيتدپرس، نخست وزیر نروژ گفت که کشورش به علت حملات روز جمعه در اسلو و جزیره اوتویئا مرعوب نمي شود و عقب نشيني نخواهد كرد.

افکار عمومی و رسانه های نروژ به عملکرد و واکنش پليس در مورد انفجار در ساختمان های دولتی و نيز کندی حضور پليس در حادثه تيراندازی و کشتار در ارودگاه جوانان حزب کارگر انتقاد كرده اند و به همين جهت نخست وزير دستور تشکيل کميته بررسی داده است.

ینس ستولتنبرگ افزود: اين کميته وظيفه دارد تمامی نکات مبهم، پوشيده و نامشخص اين حوادث را بررسی کند تا مسئله بدون پاسخی در اين پرونده وجود نداشته باشد. اين گزارش بايد بتواند به تمامی پرسش هايی که مردم و خانواده قربانيان با آن روبرو هستند، جواب دهد.

ستولتنبرگ گفت که هدف از این اقدامات خشونت آمیز ایجاد تشویش بوده است، اما مردم نروژ در دفاع از ارزشهای ما استوار خواهند بود.

وی همچنين گفت که پارلمان نروژ موافقت کرده تا مبلغی (مقدار دقيق آن اعلام نشده است) برای هزينه کفن و دفن و تشييع جنازه از سوی دولت به خانواده قربانيان کمک شود ضمن اين که مراسمی ملی برای تشييع جنازه قربانيان برگزار خواهد شد.

استولتنبرگ گفت: هرکاری هم که ما الان بکنيم، کشته شدگان و از دست رفتگان در اردوگاه و ساختمان های دولتی را به ما بازنمی گرداند. اما اميدواريم اقداماتی که الان به آنها دست می زنيم و برنامه هايی که در آينده اجرا می کنيم، حداقل کمی اين درد و ناراحتی را کمتر کند.

نخست وزير نروژ همچنين روز چهارشنبه بيانيه صريحی صادر کرده و در آن اعلام کرد اين گونه کشتارها و اقدامات خشن و ترور، باعث تغيير نروژ نمی شود. وی خواستار آن شد که مردم نروژ با حضور جدی تر و جامع تر خود در امور سياسی، به اين گونه حرکات خشونت بار پاسخ دهند و بگويند راه خشونت را قبول ندارند و آن را رد می کنند.

آندرس بهرينگ برويک که روز دوشنبه گذشته نخستين جلسه دادگاه او برگزار شد، اقدام به تيراندازی در ارودگاه جوانان حزب کارگر زد که در آن 68 تن کشته شدند. وی همچنين در مجموعه ساختمان های دولتی اقدام به بمبگذاری کرد که در آن انفجار هشت تن کشته شدند.

برويک در نخستين جلسه دادگاه خود گفت که برای نجات نروژ و اروپا از دست مارکسيست ها و مسلمانان هايی که مهاجرت گروهی می کنند، دست به اين کار زده است.

نخست وزير نروژ روز چهارشنبه گفت: ما امکان اين را داريم که هم جامعه باز و دموکراتيک و تکثرگرايی داشته باشيم ولی اقدامات امنيتی را هم اجرا کنيم.

وی با احترام به همه عقايد و تفکرات،حتی تفکرات تند و افراطی گفت: داشتن تفکر يک چيز است و فرق دارد با ارتکاب به اعمال غيرمجاز، غيرقانونی و نادرست. اين کاملا خطاست که کسی بخواهد با ارتکاب به اعمال خشونت بار، عقيده افراطی خود را به کرسی بنشاند.

استولتنبرگ گفت: يک نروژ پيش از حوادث بيست ودوم  ژوئيه بود و يک نروژ هم پس از اين حوادث خواهد بود. اما نروژ بعد از اين حوادث، هم بازتر خواهد بود و هم  نسبت به قبل، مدارای بيشتر خواهد داشت.

آندرس بهرینگ برویک که یک راستگرای افراطی اهل نروژ است، پیشتر در دادگاهی پشت درهای بسته به انجام بمبگذاری در اسلو، پایتخت و همچنین کشتار در جزیره اوتویئا اعتراف کرد.

در بمبگذاری اسلو ساختمانهای مورد استفاده حزب حاکم کارگر هدف قرار گرفت و جزیره اوتویئا هم محل برگزاری اردوی نوجوانان طرفدار همین حزب بود.

وکیل برویک به نقل از موکلش گفته که هدف او از این حملات وارد کردن سنگین ترین ضربه ممکن به حزب کارگر بوده که به اعتقاد او سیاستهای مهاجرتی اشتباهی را در پیش می گرفته است.

به گفته رییس سازمان اطلاعات داخلی نروژ تاکنون شاهد و مدرکی که حاکی از ارتباط برویک با گروههای راست افراطی نروژ یا کشورهای دیگر باشد، به دست نیامده است.

اما او در عین حال افزود که در مورد احتمال وجود همدست یا همدستانی برای برویک تحقیقاتی در جریان است.

در همین حال پلیس نروژ در وبسایت خود اسامی و آدرس محل سکونت چهار قربانی حملات روز جمعه را اعلام کرده است.

این چهار نفر اولین قربانیانی هستند که هویتشان تایید می شود.

مقامات پلیس نروژ گفته اند که هر روز اسامی جدیدی را اعلام خواهند کرد تا تدریجا هویت کلیه قربانیان مشخص شود و بستگانشان هم مطلع شوند.

از آن جا که گلوله به صورت برخی از قربانیان این حمله اصابت کرده، شناسایی این افراد به کندی صورت می‌گیرد.
</TEXT>
</DOC>
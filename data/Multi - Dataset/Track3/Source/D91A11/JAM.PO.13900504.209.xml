<?xml version="1.0" encoding="utf-8" ?>
<DOC>
<DOCNO>209</DOCNO>
<DATE-TIME>1390/05/04</DATE-TIME>
<CATEGORY>سیاسی</CATEGORY>
<TITLE>نروژ مي‌گريد:قاتل نروژي ، مسيحي بنيادگرا </TITLE>
<SUMMARY>جام جم آنلاين: مردم سوئد و نروژ ساعت 12 روز دوشنبه 25 ژوئيه به یاد 93 قربانی جنایت جمعه یک دقیقه سکوت کردند. برادر ناتنی "مته ماریت" همسر ولیعهد نروژ نیز در میان قربانیان بوده است. آندرس برینگ برایویک عامل کشتارها خواستار بازپرسی علنی شده است.</SUMMARY>
<NARRATIVE></NARRATIVE>
<TEXT>
به گزارش دويچه وله، یک دقیقه سکوت به یاد قربانیان بمب‌گذاری و تیراندازی‌های کور آندرس بهرینگ برویک بنیادگرای مسیحی نروژی، به فراخوان دولت نروژ انجام شد. روز دوشنبه مردم سوئد نیز به درخواست دولت خود، هم‌زمان با مردم نروژ، در هرجا که بودند، یک دقیقه ایستادند و سکوت کردند. پرچم نروژ در برابر ساختمان هیات دولت سوئد به حالت نیمه افراشته درآمد.

بازجوئی و محاکمه علنی؟

در حالی که مردم نروژ به خاطر قتل بیش از 90 انسان بی‌گناه در اندوهی عمیق فرورفته‌اند، مرد 32 ساله ای که با بمب‌گذاری و  به رگبار بستن جوانان در اسلو و جزیره اوتویئا چنین فاجعه ‌ای را  آفریده، در خواست کرده که بازپرسی‌ و محاکمه او پخش علنی شود تا بتواند انگیزه و دلایل خود ازاین قتل‌عام را برای مردم نروژ تشریح کند. دادستان نروژ با این کار مخالف است. دادگاه باید در این مورد تصمیم بگیرد.

به‌گزارش روزنامه نروژی "داگ‌بلات"،  "تروند برنتسن" برادر ناتنی مته ماریت همسر ولیعهد نروژ نیز در میان قربانیان تیراندازی‌های کور آندرس بهرینگ برويك بوده است. وی که مامور پلیس بوده، هنگامی که می‌خواست پسر ده ساله خود را نجات دهد، هدف گلوله قرار گرفت و جان باخت.

حمام خون در اسلو و اوتویئا

آندرس بهرینگ برویک، ابتدا بمبی به شدت قوی را در مرکز اسلو پایتخت نروژ منفجر کرد که باعث ویرانی بخش عظیمی از این منطقه شد و دست کم جان هفت نفر را گرفت. سپس، در حالی که لباس پلیس پوشیده بود در جزیره اوتویئا صدها جوان را به رگبار بست. جوانان برای فرار از رگبار او خود را به آب انداخته و کوشیدند به ساحل در مسافت 600 متری جزیره برسند. اما بهرینگ  كماكان به سوی آنان شلیک مي کرد. این تیراندازی‌ها، دست کم 86 قربانی برجای گذاشت.

آندرس بهرینگ برويك پیش از دست زدن به این عملیات هولناک در یک نوشته 1516 صفحه‌ای تصریح کرده است که از دوران پس از دستگیری احتمالی خود برای تبلیغ اندیشه‌هایش استفاده خواهد کرد. به‌ نظر می‌رسد درخواست او برای علنی شدن بازپرسی‌هایش نیز با همین هدف  صورت می‌گیرد.

هدف اصلی: قتل "مادر میهن"

ظاهرا هدف بهرینگ از تیراندازی‌های جزیره اوتویئا کشتن  نخست‌وزیر و رئیس‌پیشین حزب کارگر نروژ، خانم "گرو هارلم بروندتال" بوده است. بروندتال  قرار بود روز جمعه در جزیره باشد، اما برنامه‌اش تغییر کرد. وی در میان مردم نروژ به "مادر میهن" معروف است، اما برینگ در بازجوئی‌های خود از وی به عنوان "قاتل میهن" نام برده است.

سايت شبکه اول تلویزیون آلمان به نقل از یک استاد رشته حقوق دانشگاه اسلو گزارش داده است که  بهرینگ حداکثر به 21 سال زندان محکوم خواهد شد، زیرا در قوانین نروژ حبس ابد وجود ندارد. به گفته این استاد دانشگاه، اگر مقامات قضائی تشخیص دهند که بهرینگ پس از آزادی ممکن است دوباره دست به جنایت دیگری بزند، می‌توانند در پایان 21 سال حبس، او را حداکثر به 5 سال اقامت تحت ‌مراقبت در یک مرکز ویژه محکوم کنند.

در این میان رئیس پلیس اسلو اتهام تاخیر واحد ضدتروریستی دلتا را در خنثی کردن تیراندازی‌های جزیره اوتویئا رد کرد. وی به شبکه تلویزیونی نروژ گفت که اعضای این واحد بلافاصله پس از اعلام خطر از اسلو عازم جزیره شدند. اوتویئا 45 کیلومتر با اسلو فاصله دارد.

مرد 32 ساله‌ای که با افکار راست افراطی در نروژ حمام خون به راه انداخت، چند روز پیش از این اقدام چند عکس خود را در اینترنت قرار داده بود تا رسانه‌ها بتوانند پس از عملیات از آن‌ها استفاده کنند. او ظاهرا خود را سال‌ها برای این اقدام آماده می‌کرد. از نوشته‌های او چنین برمی‌آید که یک بنیادگرای مسیحی متنفر از اسلام و بیگانه ستیز است.
 </TEXT>
</DOC>
<?xml version="1.0" encoding="utf-8" ?>
<DOC>
<DOCNO>204</DOCNO>
<DATE-TIME>1390/05/02</DATE-TIME>
<CATEGORY>سیاسی</CATEGORY>
<TITLE>انتشار جزئیات جدیدی از حادثه نروژ </TITLE>
<SUMMARY></SUMMARY>
<NARRATIVE></NARRATIVE>
<TEXT>
اعترافات فرد بازداشت شده در ارتباط با حوادث خونین روز جمعه نروژ نشان می دهد که وی به دلیل سیاستهای نظامی و "چند فرهنگ گرایی" کشورش به مشکلات روحی-روانی دچار شده بود.

به گزارش مهر به نقل از سایت خبری "مین هرالد"، این جوان 32 ساله که از وی به عنوان یک بنیادگرای مسیحی یاد می شود دارای روحیات ضد اسلامی و چند فرهنگ گرایی است و نوشته های وی در وبلاگ و صفحه فیس بوکش به خوبی این روحیات را به تصویر می کشد.

به گفته کارشناسان نروژی، وقوع چنین حادثه ای که خونین ترین فاجعه انسانی در نروژ پس از جنگ جهانی دوم است و دست داشتن یک جوان بومی نروژ در آن، نشانگر رشد تروریسم در داخل این کشور است.

این جوان که "آندرس برینگ بی" نام دارد دارای اعتقادات تند مذهبی بوده و به شدت به سلاح علاقه دارد و پیش ازانجام حملات ترویستی به کشاورزی اشتغال داشت و مدتی نیز عضو دومین حزب بزرگ نروژ بود. 

این جوان در دو حمله روز جمعه 91 شهروند این کشور را کشته است. تصویری که رسانه های نروژ از عامل این حملات منتشر کرده اند جوانی با موهای بور و چشمان آبی را نشان می دهد.
 
بنا بر اعلام پلیس وی در صفحه فیس بوکش، خود را فردی میانه رو و مسیحی معرفی کرده است. وی که مطالبی افراطی علیه مسلمانان نوشته همچنین خود را علاقه مند به شکار و بازی های رایانه ای دانسته است.
 
خبرگزاری NTB نروژ نیز گزارش داد این فرد مالک دو اسلحه به صورت قانونی است و به دلیل فعالیت در حوزه کشاورزی قادر به تولید مواد منفجره از کود کشاورزی بوده است.
 
این گزارش همچنین حاکی است فرد مذکور در حمله به جزیره اوتویا با یک کلت کمری و یک اسلحه به مدت 45 دقیقه به کمپ جوانان که حدود 600 جوان 14 تا 19 ساله حضور داشته اند تیراندازی کرده است.
 
به گفته شاهدان، وی دو ساعت پس از انفجار اسلو با یک قایق به این جزیره رفته و در حالی که یک جلیقه ضدگلوله به تن داشته به سوی تجمع جوانان آتش گشوده است. در این تجمع قرار بوده جوانان این کمپ از واقعه انفجار تروریستی در اسلو که 7 کشته داشته با خبر شوند.</TEXT>
</DOC>
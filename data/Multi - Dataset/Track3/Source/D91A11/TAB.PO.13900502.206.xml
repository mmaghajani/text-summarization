<?xml version="1.0" encoding="utf-8" ?>
<DOC>
<DOCNO>206</DOCNO>
<DATE-TIME>1390/05/02</DATE-TIME>
<CATEGORY>سیاسی</CATEGORY>
<TITLE>پدر متهم جنایات نروژ: شوكه شدم </TITLE>
<SUMMARY>پدر اين متهم كه در فرانسه زندگي مي كند،گفت چيزي از نقشه هايش پسرش نمي‌ دانسته و از سال 1995 تاكنون با پسرش ارتباط نداشته است.</SUMMARY>
<NARRATIVE></NARRATIVE>
<TEXT>
پدر متهم اصلي انجام دو حمله مرگبار در نروژ كه منجر به كشته شدن 93 تن شد، روز يكشنبه در مصاحبه اي گفت وي از شنيدن خبر كشته شدن اين تعداد افراد توسط پسرش ، همچنان بهت زده و شوكه شده است.

به گزارش خبرگزاري فرانسه از اسلو، پدر باز نشسته ' آندراس برينگ ' متهم اصلي اين دو حادثه مرگبار در نروژ به روزنامه 'وردنس گانگ' گفت: در حال خواندن اخبار در اينترنت بودم كه ناگهان نام و تصوير پسرم را مشاهده كردم. هچنان شوكه هستم. واقعا شنيدن و ديدن اين خبر برايم هولناك بوده است.

پدر اين متهم كه در فرانسه زندگي مي كند،گفت چيزي از نقشه هايش پسرش نمي‌ دانسته و از سال 1995 تاكنون با پسرش ارتباط نداشته است.

وي افزود: ما هرگز با يكديگر زندگي نكرده ايم، اما طي دوران بچگي پسرم با وي در ارتباط بودم. 

زماني كه جوان تر شد، وي پسري عادي بود، اما فردي نبود كه با همه ارتباط برقرار كند. وي در آن زمان هرگز به سياست علاقه نداشت.

اين در حالي است كه فرد مظنون در ماجراي تيراندازي و انفجار جمعه شب شهر اسلو، اعلام كرد كاري نكرده است كه قابل سرزنش باشد.

به گزارش خبرگزاري فرانسه از اسلو، وكيل مدافع 'آندراس برينگ' گفت: 'در ديداري كه با موكلم داشتم، وي به تمام اتهام هاي وارده اعتراف كرد، اما اعلام كرده كه عمل خلافي مرتكب نشده است كه قابل سرزنش باشد.'

اين وكيل ادامه داد:' موكلم احساس مي كند كه اقدامي انجام نداده است كه قابل سرزنش و مجازات باشد.'

در همين ارتباط، پليس شهر اسلو امروز (يكشنبه ) اعلام كرد آندراس برينگ به تمام اتهام ها اعتراف كرده است، اما اين موضوع كه اقدامش عملي جنايي بوده است را نمي پذيرد.

گفته مي شود احتمال دارد دستگاه قضايي نروژ براي آندراس برينگ 21 سال زندان در نظر بگيرد.

بر پايه اين گزارش، دو روز پس از انفجار و تيراندازي خونين در اسلو كه منجر به كشته شدن 92 نفر شد، 'جنز استولتنبرگ' نخست وزير نروژ اعلام كرد كه بسياري از جانباختگان ماجراي تيراندازي فوق را از نزديك مي شناخته است، اعلام كرد ابعاد فاجعه اخير در روزهاي آينده خود را نشان مي دهند.

پس از دو حمله مرگبار در نروژ كه گفته مي شود بدترين حادثه در اين كشور از زمان پايان جنگ جهاني دوم تاكنون بوده است،

' آندرس برينگ بريويك ' به عنوان تنها فرد مظنون در اين حادثه دستگير شد كه در بازجويي هايش اتهام ها عليه خود را پذيرفت. 
</TEXT>
</DOC>
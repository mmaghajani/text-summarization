<?xml version="1.0" encoding="utf-8" ?>
<DOC>
<DOCNO>253</DOCNO>
<DATE-TIME>1390/12/17</DATE-TIME>
<CATEGORY>اجتماعی</CATEGORY>
<TITLE>محدودیت سرعت شبکه ملی اطلاعات برداشته شد</TITLE>
<SUMMARY></SUMMARY>
<NARRATIVE></NARRATIVE>
<TEXT>
ارتباطات > اینترنت  - گروه دانش و سلامت- فتانه انفرادی: 
محدودیت سرعت در شبکه ملی اطلاعات یا اینترنت ملی برداشته شد. 

مهندس علی‌اصغر انصاری، معاون سازمان فناوری اطلاعات ایران که صبح دیروز در نشست تخصصی مرکز تحقیقات استراتژیک مجمع تشخیص مصلحت نظام سخن می‌گفت با اعلام این خبر افزود: طبق مصوبه 120کمیسیون تنظیم مقررات رادیویی محدودیت سرعت در محیط شبکه ملی اطلاعات برداشته شده و کاربران این شبکه می‌توانند با استفاده از فناوری فیبر نوری بدون هیچ‌گونه محدودیتی به اطلاعات و محتواهای شبکه‌های مختلف درون شبکه ملی اطلاعات مانند شبکه علمی کشور، شبکه سلامت، شبکه ملی فرهنگ، شبکه بانکی و سایر شبکه‌های خدمات رسان دسترسی داشته باشند. به‌عنوان مثال با راه‌اندازی فاز تهران شبکه علمی کشور دسترسی دانشگاه‌ها به یک گیگابیت سرعت ایجاد شده است.

وی اضافه کرد: ما اینترنت را به‌عنوان یک سرویس می‌شناسیم و به همین منظور قصد داریم زمینه استفاده حداکثری کاربران را از خدمات و اطلاعات این شبکه جهانی فراهم کنیم. انصاری به تدابیر وزارت ارتباطات و فناوری اطلاعات برای فراهم کردن زیرساخت شبکه ملی اطلاعات اشاره کرد و گفت: در آینده نزدیک 9دیتا‌سنتر یا مرکز داده داخلی در کشور راه‌اندازی خواهد شد و به هر اندازه کشور نیاز داشته باشد پهنای باند در اختیار مردم قرار می‌دهیم. وی گفت: در این راستا 5 راه‌حل از سوی این وزارتخانه برای توسعه شبکه ملی اطلاعات و استفاده مدیریت شده از اینترنت پیش‌بینی شده است که عبارتند از: پالایش هوشمند، استفاده از موتورهای جست‌وجوی داخلی، استفاده از مخازن داده، استفاده از موتورهای جست‌وجوی داخلی فرامرزی و تقویت منابع علمی و فرهنگی دیجیتال. معاون سازمان فناوری اطلاعات ایران گفت: از سال91 یکسری موتور جست‌وجوی داخلی وارد عرصه وب ایران می‌شود و ما به‌دنبال این هستیم که اطلاعات خودمان را متناسب با سیاست‌های کشور رتبه‌بندی کنیم و از طریق موتورهای جست‌وجوی داخلی به مردم ارائه بدهیم چرا که معتقدیم اطلاعات در بسیاری از موتورهای جست‌وجوی خارجی دستکاری می‌شود. البته ما نمی‌خواهیم مردممان را از خدمات اینترنتی مانند موتورهای جست‌وجوی خارجی محروم کنیم. ما می‌خواهیم بازار داخلی را با موتورهای داخلی تغذیه کنیم و در این راستا از فعالان این حوزه حمایت می‌کنیم. حتی از ریسلرهای داخلی هم باید پاسخگویی بخواهیم.

وی اضافه کرد: بسیاری از شرکت‌ها وب‌‌سایت‌های منابع را به داخل کشورها می‌آورند که با پهنای باند بالاتری قابلیت دسترسی دارد. همچنین ما دیتاهای فراوانی در داخل داریم که می‌توانیم به خارجی‌ها سرویس بدهیم. وی گفت: سازمان فناوری اطلاعات ایران حدود 10ماموریت در راستای پیاده‌سازی‌ طرح دولت الکترونیک در کشور دارد و در این راستا از تمام ظرفیت‌های فنی کشور از جمله بخش خصوصی استفاده می‌شود.

در این نشست مهندس میلانی زاده، مدیر شبکه ملی فرهنگ وزارت فرهنگ و ارشاد اسلامی نیز به تشریح وضعیت و اهداف و برنامه‌های شبکه ملی فرهنگ به‌عنوان یکی از شبکه‌های طراحی شده در چارچوب شبکه ملی اطلاعات پرداخت و گفت: تولید و ارائه نرم‌افزارهای مولتی مدیا و ارائه شبکه‌ای آنها به مردم در سطح کشور از طریق مؤسسات فرهنگی، مراکز فرهنگی دیجیتال، مساجد و کانون‌های قرآنی از جمله فعالیت‌های این شبکه است و تاکنون 250مرکز فرهنگی دیجیتال ایجاد شده و بین این مراکز شبکه ارتباطی برقرار شده و 14 استان کشور به این شبکه متصل شده‌اند که شامل 100 نقطه است. وی گفت: تا خردادماه91 تمام این 250مرکز به این شبکه متصل خواهند شد و درگاه ملی فرهنگ نیز در حال راه‌اندازی است. دکتر علی اکبر جلالی، استاد دانشگاه علم و صنعت نیز اظهار داشت: با شبکه ملی اطلاعات کاملا موافقم. اگر به لحاظ فنی بتوانیم این سیستم را اجرا کنیم کار مهمی صورت می‌گیرد مثلا در پروژه شهر‌های الکترونیک ایران به‌پهنای باندی برابر با 100مگابیت بر ثانیه احتیاج داریم که فقط از طریق شبکه ملی اطلاعات امکان پذیر است نه از طریق اینترنت جهانی و در این راستا باید بخش خصوصی نیز فعال و به آن نقش واگذار شود.
</TEXT>
</DOC>
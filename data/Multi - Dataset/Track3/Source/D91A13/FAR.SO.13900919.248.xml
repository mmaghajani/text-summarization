<?xml version="1.0" encoding="utf-8" ?>
<DOC>
<DOCNO>248</DOCNO>
<DATE-TIME>1390/09/19</DATE-TIME>
<CATEGORY>اجتماعی</CATEGORY>
<TITLE>‌وزیر ارتباطات تشریح کرد:
شبکه ملی اطلاعات پاسخگوی نیاز پهنای باند 15 سال آینده ایران </TITLE>
<SUMMARY>خبرگزاری فارس: وزیر ارتباطات و فناوری اطلاعات با بیان اینکه با وجود تمام توضیحات و تکرارها هنوز برخی رسانه‌های خارجی تعابیر غیرمعقول و مغرضانه‌ای از شبکه ملی اطلاعات‌ بیان می‌کنند، گفت: نسبت دادن عنوان اینترنت ملی به شبکه ملی اطلاعات، غلط است و شبکه ملی اطلاعات، نیازهای 15 سال آینده ایران را تامین می‌کند.
</SUMMARY>
<NARRATIVE></NARRATIVE>
<TEXT>
به گزارش خبرنگار فناوری اطلاعات خبرگزاری فارس‌، رضا تقی‌پور در آیین گشایش نمایشگاه الکامپ 2011 اظهار داشت: مثل همیشه رسانه‌های خارجی بسیاری از واقعیت‌های درون جمهوری اسلامی ایران را مانند آنچه که هست منعکس نمی‌کنند و با وجود توضیحات مکرر و چند باره‌ای که در خصوص شبکه ملی اطلاعات داده شده است، پرسش‌ها و مسائل غیرمعقول و غیرواقعی در این رسانه‌ها مطرح شده است.
وی گفت: به همین دلیل در این فرصت بار دیگر در توضیح شبکه ملی اطلاعات یادآور می‌شوم که تاکنون ما در ایران هیچ‌گاه یک شبکه واحد و یک‌پارچه که بتواند تمام نیازهای کشور را پاسخگو باشد، نداشته‌ایم و شبکه ملی اطلاعات شبکه‌ای یک‌پارچه و ملی است.
وزیر ارتباطات و فناوری اطلاعات گفت: در برخی مواقع از شبکه ملی اطلاعات با نام اینترنت ملی نام برده می‌شود که اساساً این ترکیب لغوی غلط است و ما هیچ‌وقت این ترکیب را به کار نبرده‌ایم.
وی گفت: اگر قبلا نیز از شبکه ملی اینترنت نام برده می‌شد، به معنی یک شبکه اطلاعاتی مبتنی بر پروتکل IT بود و امروز نیز براساس قانون برنامه پنجم، نام شبکه ملی اطلاعات انتخاب شده است که یک نام کاملا بومی است.
وزیر ارتباطات و فناوری اطلاعات در خصوص ویژگی‌های شبکه ملی اطلاعات، افزود: این شبکه دو مشکل پهنای باند و امنیت را برای ما حل می‌کند. 
تقی‌پور در بخشی از سخنان خود تصریح کرد: اساساً شبکه اینترنت که ابزاری برای کسب و کار است، به ابزاری برای جاسوسی، سرقت اطلاعات و انواع سوءاستفاده‌ها مبدل شده است که در این میان نقش امنیت و لزوم امنیت به یکی از واجبات اینترنت تبدیل شده است.
وزیر ارتباطات و فناوری اطلاعات ادامه داد: برای برخی این سؤال مطرح است که به چه دلیل جمهوری اسلامی ایران در خصوص امنیت صحبت می‌کند و در این مسیر برنامه‌هایی را در دستور کار دارد.
وی گفت: این در حالی است که امنیت و توسعه لازم و ملزوم یکدیگر هستند و توسعه باید با امنیت توأم باشد.
وزیر ارتباطات و فناوری اطلاعات تاکید کرد: شبکه ملی اطلاعات شبکه‌ای است که براساس پاسخگویی به تمام نیازهای 10 تا 15 سال آینده کشور طراحی شده است.
وی در خصوص وضعیت فعلی این شبکه توضیح داد: امروز طراحی عمومی و کلی شبکه ملی اطلاعات انجام شده و عملیات اجرایی بخشی از زیرساخت‌های آن نیز توسط دولت آغاز شده است.
تقی‌پور در بخش دیگری از سخنان خود به افتتاح شبکه علمی کشور در آینده نزدیک اشاره کرد و گفت: به زودی شبکه علمی کشور با پهنای باند زیاد و در حد یک گیگابیت بر ثانیه تا 10 گیگابیت در ثانیه افتتاح خواهد شد.
وزیر ارتباطات و فناوری اطلاعات همچنین با اشاره به نیاز تولید محتوا در کشور افزود: قطعا به یک نهضت عمومی برای تولید محتوا نیاز داریم.
تقی‌پور در خصوص وضعیت فعلی پهنای باند در کشور، گفت: برای تمام کسب و کارها پهنای باند لازم را فراهم کرده‌ایم و این در حال توسعه است و در این مسیر شبکه دسترسی فیبر نوری قطعاً یک انقلاب و یک نقطه عطف دیگر خواهد بود که در حال انجام است.
وزیر ارتباطات و فناوری اطلاعات تاکید کرد: در جمهوری اسلامی ایران برای کسب و کارهای نا سالم در این شبکه جایی نمی‌بینیم. 
وی گفت: اساسا فضای کشور ما در تمام فضاها به دور از کسب و کارهای ناسالم است و فضای مجازی نیز متأثر از این فضای انقلابی و جمهوری اسلامی ایران است؛ غیر از این برای تمام کسب و کارها پهنای باند لازم را فراهم کرده‌ایم.
</TEXT>
</DOC>
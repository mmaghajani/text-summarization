<?xml version="1.0" encoding="utf-8" ?>
<DOC>
<DOCNO>245</DOCNO>
<DATE-TIME>1390/02/25</DATE-TIME>
<CATEGORY>اجتماعی</CATEGORY>
<TITLE>وعده وزير ارتباطات؛ پهناي‌باند‌100برابر افزايش مي‌يابد
سرعت 8 مگابيتي؛ آرزوي هر‌ايراني</TITLE>
<SUMMARY></SUMMARY>
<NARRATIVE></NARRATIVE>
<TEXT>
وزیر ارتباطات و فناوری اطلاعات از صد برابر شدن پهنای باند اینترنت کشور در آینده نزدیک خبرداد که تحقق این وعده می تواند فاصله فعلی ایران را در دسترسی به اینترنت باند پهن نسبت به دیگر کشورها کاهش دهد. 


رضا تقی پور گفته است که به محض معرفی کنسرسیوم اجرای طرح افزایش ظرفیت پهنای باند، اقدامات عملیاتی این طرح در کمتر از 18 ماه ممکن خواهد بود. براین اساس کارشناسان معتقدند اگرچه افزایش 100 برابری ظرفیت پهنای باند اینترنت کشور، ما را به رتبه های نخست کشورهای دنیا در این زمینه نمی رساند اما این امر اگر در زمان اعلام شده (18 ماه) محقق شود می تواند زمینه ساز بروز واقعی دولت الکترونیک و استفاده از فناوری اطلاعات در ابعاد مختلف اقتصادی و اجتماعی جامعه شود.

به گزارش مهر، با افزایش 100 برابری پهنای باند اینترنت قرار است دسترسی به اینترنت حداقل 8 مگابیت و حداکثر 20 مگابیت برثانیه برای یک کاربر خانگی ممکن شود و این در حالی است که هم اکنون سرعت دسترسی به اینترنت در کشوری مانند کره جنوبی که در جایگاه نخست کشورهای جهان از این حیث قراردارد برای کاربران خانگی 8 هزار برابر رقم فعلی اینترنت در ایران و حدود یک گیگابیت برثانیه (هزار مگابیت) است . درهمین حال در کشوری مانند فرانسه هم دسترسی هر کاربر خانگی به اینترنت با سرعت 100 مگابیت بر ثانیه ممکن است و اغلب کشورها همه روزه در حال افزایش ظرفیت دسترسی به اینترنت با پهنای باند بالاتر برای کاربران خود هستند. با این حال همچنان کارشناسان معتقدند که در صورت دستيابي به اینترنت 8 تا 20 مگابیتی برای کاربران ایرانی‌، شهروند و دولت الکترونیک به راحتی تحقق پذیر است و این امر می تواند جایگاه ایران را در توسعه زیرساختهای فناوری اطلاعات نسبت به دیگر کشورهای جهان بهبود بخشد.
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>241</DOCNO>
<DATE-TIME>1389/03/22</DATE-TIME>
<CATEGORY>اجتماعی</CATEGORY>
<TITLE>50 هزار مدرسه به اینترنت ملی متصل می‌شوند</TITLE>
<SUMMARY></SUMMARY>
<NARRATIVE></NARRATIVE>
<TEXT>
معاون پژوهش و برنامه‌ریزی وزارت آموزش و پرورش از اتصال 50 هزار مدرسه به شبکه ملی اینترنت خبر داد.

حجت الاسلام محی الدین بهرام محمدیان در گفت‌وگو با خبرگزاری مهر با بیان اینکه هم اکنون 20 هزار مدرسه به اینترنت متصل هستند، افزود: به دنبال این بودیم که تا پایان برنامه چهارم 30 هزار مدرسه به اینترنت متصل شوند که محقق نشد.

طبق برنامه پنجم توسعه باید 100 هزار مدرسه تا پایان برنامه پنجم توسعه به شبکه ملی اینترنت متصل شوند.

معاون پژوهش و برنامه ریزی وزارت آموزش و پرورش ادامه داد: بر اساس سیاست‌های جدید آموزش و پرورش و توافقاتی که با وزارت ارتباطات صورت گرفته، 50 هزار مدرسه دیگر نیز به شبکه ملی اینترنت متصل می شوند.

محمدیان زمان دقیقی را برای اتصال این 50 هزار مدرسه به شبکه اینترنت عنوان نکرد.

محمدیان درباره آخرین وضعیت آزمایشگاه‌های رایانه ای در مدارس نیز گفت: هم اکنون هشت هزار مدرسه در کل کشور به آزمایشگاههای رایانه ای مجهز شده اند که وزیر آموزش و پرورش از طریق سازمان نوسازی مدارس به دنبال این است که این آزمایشگاه‌ها را گسترش دهد. </TEXT>
</DOC>
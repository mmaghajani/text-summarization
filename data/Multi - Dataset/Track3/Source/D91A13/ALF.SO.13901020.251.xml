<?xml version="1.0" encoding="utf-8" ?>
<DOC>
<DOCNO>251</DOCNO>
<DATE-TIME>1390/10/20</DATE-TIME>
<CATEGORY>اجتماعی</CATEGORY>
<TITLE>"شبکه ملی اطلاعات" ناجی پهنای باند و اینترنت</TITLE>
<SUMMARY></SUMMARY>
<NARRATIVE></NARRATIVE>
<TEXT>
روزیر ارتباطات و فناوری اطلاعات با تشریح الزامات راه‌اندازی شبکه ملی اطلاعات و تأثیر آن بر پهنای باند و سرعت اینترنت کاربران از تکمیل فاز نخست این شبکه تا خرداد ۹۱ خبر داد.

رضا تقی‌پور در گفت‌وگو با فارس با اشاره به لزوم پاسخگویی معقول به نیاز مشترکان داخلی در زمینه پهنای باند و اینترنت با لحاظ کردن چارچوب‌های عقلائی و منطقی اظهار داشت: از همان ابتدای ورود اینترنت به کشور بین دو مفهوم اینترنت و شبکه یک نوع اختلاط و تساوری بوجود آمد که سبب شد این دو مقوله به صورت یکسان در نظر گرفته شوند.
وی افزود: به تناسب توسعه خدمات شبکه‌ای در دنیا و لزوم توسعه این شبکه‌ها در کشور، اقدامی که در کشور انجام شد این بود که شبکه‌های مذکور به صورت عمدتاً نامتجانس روی بستر اینترنت طراحی شده و شکل گرفتند.
به گفته تقی‌پور، این در حالی بود که بسیاری از ارائه کنندگان این خدمات و نیز مصرف کنندگان در داخل کشور بودند و عملاً نیازی به استفاده از پهنای باند بین‌المللی نداشتند.
وی در ادامه با اشاره به هزینه‌های خرید پهنای باند یادآور شد: با توجه به اینکه خرید پهنای باند از مبادی ورودی هزینه‌های خاص خود را دارد، این اقدامات سبب افزایش هزینه‌ها و بروز برخی مشکلات شده است.
وزیر ارتباطات تصریح کرد: البته به نظر من اصطلاح "اینترنت ملی" هم ترکیب درست و متجانسی نیست چرا که اینترنت، یک شبکه جهانی است و با ملی بودن همخوانی ندارد.
تقی‌پور با اشاره به تعهدات دولت و این وزارتخانه در برنامه پنجم توسعه برای ارتقاء سطح کمی و کیفی پهنای باند کشور یادآور شد: مهم‌ترین اقدام ما طراحی و اجرای شبکه ملی اطلاعات است که در آن تفکیک ارائه خدمات الکترونیک در داخل کشور از نیاز به پهنای باند بین‌المللی صورت خواهد گرفت.
به گفته وزیر ارتباطات، شبکه ملی اطلاعات در واقع زیر ساخت‌ اصلی خدمات دولت الکترونیک است که با راه اندازی این شبکه ۳ مشکل سرعت گردش اطلاعات، هزینه‌ خرید و تهیه پهنای باند و در نهایت امنیت شبکه و حفظ محرمانگی اطلاعات مرتفع خواهد شد.
وی در ادامه با انتقاد از نگهداری و میزبانی برخی خدمات کشور توسط شرکت‌ها و کشورهای خارجی یادآور شد: مشکل اصلی در این زمینه در درجه اول حفظ امنیت این اطلاعات در مسیر رفت وبرگشت مراجعه و کسب اطلاعات و در درجه دوم هزینه آن است؛ چرا که برای دسترسی به این اطلاعات که مربوط به خودمان است باید متحمل این هزینه‌ها شویم.
تقی‌پور تصریح کرد: از سوی دیگر شاید مراجع و منابع نگهداری این اطلاعات در خارج کشور هم چندان امن نباشند، با تعریف شبکه ملی اطلاعات که یک شکبه چند لایه ابری و گسترده در کل کشور با ظرفیت بسیار بالا و البته امن است، به تمام این نیازها پاسخ خواهیم داد.
وزی ارتباطات با اشاره به تکلیف این وزارتخانه در تکمیل شبکه مذکور تا پایان برنامه پنجم یادآور شد: البته این بدان معنا نیست که در پایان برنامه پنجم، استفاده از این برنامه را آغاز خواهیم کرد. این شبکه به مرور در حال طراحی و ایجاد است و امیدواریم تا پایان برنامه پنجم تکمیل شود، در حال حاضر طراحی‌های اصلی این شبکه انجام شده و در بسیاری از استان‌ها حدود ۲۵ استان از ۶ استان کشور این شبکه آماده و در ۶ استان دیگر در حال آماده سازی است.
به گفته وی، البته هنوز هیچ استانی زیربار این شبکه نرفته و باید تمام استان‌ها به یکباره زیر بارشبکه بروند، امیدواریم تا ۳ ماهه نخست سال ۹۱ فاز نخست این شبکه به بهره‌برداری برسد. در فاز نخست در واقع ظرفیت مراکزی که وظیفه حفظ و نگهداری اطلاعات را دارند ایجاد و تکمیل شده و به مرور وارد شبکه می‌شوند.
وزیر ارتباطات تصریح کرد: از آنجا که این شبکه، یک شبکه ملی است تمام نهادها و سازمان‌ها باید اطلاعات خود را به این مراکز تحویل داده و میزبانی داده‌های خود را از خارج کشور به داخل منتقل نمایند.
</TEXT>
</DOC>
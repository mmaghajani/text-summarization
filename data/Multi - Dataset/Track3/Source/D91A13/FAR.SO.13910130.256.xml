<?xml version="1.0" encoding="utf-8" ?>
<DOC>
<DOCNO>256</DOCNO>
<DATE-TIME>1391/01/30</DATE-TIME>
<CATEGORY>اجتماعی</CATEGORY>
<TITLE>وزیر ارتباطات و فناوری اطلاعات:
خبر قطع کامل "اینترنت" در کشور صحت ندارد</TITLE>
<SUMMARY>خبرگزاری فارس: وزیر ارتباطات و فناوری اطلاعات گفت: خبر قطع شدن اینترنت تا شهریور ماه و ایجاد اینترنت ملی مربوط به حاشیه همایشی در اواخر سال 89 بوده که این موضوع به هیچ وجه صحت ندارد.</SUMMARY>
<NARRATIVE></NARRATIVE>
<TEXT>
به گزارش خبرنگار حوزه دولت خبرگزاری فارس رضا تقی‌پور، وزیر ارتباطات و فناوری اطلاعات در حاشیه جلسه هیئت دولت و در جمع خبرنگاران با اشاره به بحث مطرح شدن اینترنت ملی گفت: این بحث به هیچ عنوان درست نیست و من چندبار مصاحبه کردم و در خصوص این مسئله صحبت کردم.

وی افزود: ما اینترنت ملی نداریم و آنچه که در برنامه پنجم توسعه برعهده ما نهاده شده است بحث شبکه ملی اطلاعات است.

وزیر ارتباطات ادامه داد: خبر قطع شدن اینترنت و ایجاد اینترنت ملی مربوط به حاشیه همایشی در اواخر سال 89 بوده و این موضوع که تا شهریور اینترنت قطع خواهد شد به هیچ وجه صحت ندارد.

تقی‌پور گفت: شبکه ملی اینترنت یک شبکه چند لایه وسیع و با پهنای باند زیاد است که در کل کشور و تمام استان‌ها ایجاد شده است.

وی افزود: کاربرد اصلی این شبکه نیز این است که اطلاعاتی که در کشور تولید می‌شود و حجم آن روز به روز افزایش می‌یابد در داخل کشور منتقل می‌شود دیگر در پهنای باند بین‌المللی مبادله نشود و هزینه‌ای برای آن صرف نگردد.

وزیر ارتباطات و فناوری اطلاعات ادامه داد: هدف از این کار مدیریت آنها در داخل کشور است که چند مزیت عمده دارد. اولین آن این است که چون در داخل کشور گردش می‌کند امنیت بسیار بالایی دارد.

تقی‌پور گفت: اطلاعاتی که از طریق گوگل و یاهو و سایر توتال‌ها چرخش می‌کند حتما مانیتور می‌شود و برای جاهای مختلف از جمله تحلیل‌ها و یا برداشت از آن مورد استفاده قرار می‌گیرد.

وی گفت: ما می‌خواهیم این مسئله سامان بگیرد تا امنیت آن بالاتر برود البته این اطلاعات از حجم بالایی نیز برخوردار است و امروز نزدیک به 70 و 80 درصد اطلاعات ما اینگونه است و ضرورتی ندارد تا این اطلاعات در داخل پهنای باند بین‌المللی مدیریت شود.

وزیر ارتباطات و فناوری اطلاعات افزود: بحث دیگر پهنای باند است که در این صورت ما نیاز به تامین پهنای باند در خارج نخواهیم داشت.

تقی‌پور در پاسخ به سوال دیگری در مورد گسترش نسل سوم شبکه تلفن همراه موسوم به رایتل گفت: این شبکه هم‌اکنون به سرعت در تهران در حال گسترش است و با نصب آنتن‌های جدید امیدواریم واگذاری‌های جدید در این حوزه داشته باشیم.
</TEXT>
</DOC>
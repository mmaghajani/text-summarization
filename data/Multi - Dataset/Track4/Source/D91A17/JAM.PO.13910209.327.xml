<?xml version="1.0" encoding="utf-8" ?>
<DOC>
<DOCNO>327</DOCNO>
<DATE-TIME>1391/02/09</DATE-TIME>
<CATEGORY>سیاسی</CATEGORY>
<TITLE>رقابت راست و چپ براي رياست جمهوري فرانسه</TITLE>
<SUMMARY>جام جم آنلاين: درحالی که کمتر از 10 روز تا برگزاری دور دوم انتخابات ریاست جمهوری فرانسه باقی است، نیکلا سارکوزی، رییس جمهوری کنونی و نامزد حزب راست میانه در تلاش است تا آرای از دست داده در دور نخست را بازپس گیرد. </SUMMARY>
<NARRATIVE></NARRATIVE>
<TEXT>
به گزارش روز شنبه جام جم آنلاين به نقل از يورونيوز، در این میان کسب آرای فرانسوی‌هایی که به مارین لوپن، کاندیدای حزب راست افراطی جبهه ملی فرانسه رای داده بودند شاید تنها امید آقای سارکوزی برای پیروزی در دور دوم انتخابات است.

سارکوزی خطاب به رای دهندگان به مارین لوپن می گوید که صدای آنها را شنیده و خواستار شکل دادن یک «اتحاد ملی» برای جلوگیری از به قدرت رسیدن رقیب چپ گرای خود است. وی می گوید، تنها فردی است که می‌تواند فرانسه را مقتدر نگه دارد. 

در مقابل فرانسوا اولاند، نامزد حزب سوسیالیست و پیروز دور نخست انتخابات ریاست جمهوری فرانسه می‌گوید، اکنون نوبت چپگراهاست که کشور را اداره کنند. 

فرانسوا اولاند، می‌گوید: «سارکوزی به دنبال جلب آرای راستهای افراطی است و این چیزی است که وی از دست داده است. وی خود را به عنوان یک کاندیدای مستقل از حزب راست معرفی کرده بود اما اکنون نه تنها یک کاندیدای مستقل نیست بلکه روندی که در پیش گرفته یک سرپیچی کامل است. درحال حاضر تفاوت بسیار زیادی در کلمات، اصطلاحات و عبارات وی درباره مهاجرت، اسلام و امنیت دیده می‌شود. اینها برنامه‌های گروههای راست افراطی است که وی برآنها تاکید دارد.»

سارکوزی در دور اول انتخابات با کسب ۲۷.۳ درصد آرا عرصه را به رقیب سوسیالیت خود فرانسوا اولاند با ۲۸.۶ درصد آراء واگذار کرد. نظر سنجی ها حاکی از آن است که آقای اولاند با کسب ۵۳ تا ۵۶ درصد آراء برنده نهایی دور دوم انتخابات ریاست جمهوری فرانسه خواهد بود و آقای سارکوزی با کسب ۴۴ تا ۴۷ درصد آرا شکست خواهد خورد. 

این درحالی است که همیشه جای شگفتی در نتیجه نهایی انتخابات وجود دارد و هنوز مشخص نیست که مارین لوپن و هوادارانش در دور دوم با آقای سارکوزی همراه خواهند شد یا خیر.
</TEXT>
</DOC>
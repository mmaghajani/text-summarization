<?xml version="1.0" encoding="utf-8" ?>
<DOC>
<DOCNO>340</DOCNO>
<DATE-TIME>1391/03/02</DATE-TIME>
<CATEGORY>سیاسی</CATEGORY>
<TITLE>اولاند به خروج نیروهای فرانسوی از افغانستان مصمم است</TITLE>
<SUMMARY>به گزارش پرس تي‌وي، فرانسوا اولاند، رئيس‌جمهور منتخب فرانسه مي‌گويد به تعهد خود در رابطه با خروج نيروهاي فرانسوي از افغانستان پايدار خواهد ماند.</SUMMARY>
<NARRATIVE></NARRATIVE>
<TEXT>
اولاند روز دوشنبه (۱ خرداد، ۲۱ مي) در پايان بیست و پنجمین اجلاس ناتو در گفت‌و‌گو با خبرنگاران تاکيد کرد نيروهاي رزمي در افغانستان بلافاصله به کشور خود باز می گردند.

وي گفت: "خروج نيروهاي رزمي از افغانستان از هم اکنون آغاز خواهد شد و تا پايان سال ادامه خواهد داشت. در سال ۲۰۱۳ فقط مربيان نظامي در آن‌جا خواهند ماند. من به همکارانم گفتم اين يک موضوع قابل مذاکره نيست." 

اولاند افزود: "ما بيشتر از وظيفه‌مان انجام داديم."

سياست سختگيرانه اولاند با سياست نيکلا سارکوزي، رئيس‌جمهور پيشين اين کشور که حضور فرانسه در افغانستان را از يک تيم فني ۶۰۰ عضوي به ۳۶۰۰ سرباز افزايش داد، کاملا متفاوت است. 

بنابر اظهارات اولاند، دست کم ۳ هزار و ۵۰۰ سرباز فرانسوي با مشورت با نيروهای چند ملیتی ایساف از اين کشور خارج خواهند شد. 

خروج نيروهاي فرانسه از افغانستان تا پايان سال جاري يکي از وعده‌هاي انتخاباتي فرانسوا اولاند بوده است و به نظر مي‌رسد همين امر به وي کمک کرده تا نيکلا سارکوزي را شکست دهد.

بنابر آمار رسمي اعلام شده، ۸۳ سرباز فرانسوي از اکتبر ۲۰۰۱ و در پی آغاز جنگ افغانستان و ادامه حضور نیروهای تحت امر امريکا در این کشور کشته شده‌اند. سال ۲۰۱۱ مرگبارترين سال براي سربازان فرانسوي محسوب مي‌شود. 

فرانسوي‌ها مخالف جنگ طولاني مدت افغانستان هستند و نظرسنجي‌های امسال (۲۰۱۲ میلادی) حاکي از این است که ۸۴ درصد از آن‌ها خواستار خروج زودهنگام از اين کشور جنگ‌زده هستند. 

ز ص/ن م
</TEXT>
</DOC>
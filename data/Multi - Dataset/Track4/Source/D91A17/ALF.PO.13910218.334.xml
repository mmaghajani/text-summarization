<?xml version="1.0" encoding="utf-8" ?>
<DOC>
<DOCNO>334</DOCNO>
<DATE-TIME>1391/02/18</DATE-TIME>
<CATEGORY>سیاسی</CATEGORY>
<TITLE>سقوط ارزش یورو همزمان با پیروزی اولاند در فرانسه</TITLE>
<SUMMARY></SUMMARY>
<NARRATIVE></NARRATIVE>
<TEXT>
 انتخاب فرانسوا اولاند در فرانسه و آینده نامشخص پیمان مالی اروپا، موجب کاهش شدید ارزش یورو در بازارهای جهانی شد.

به گزارش فارس به نقل از خبرگزاری فرانسه، با مشخص شدن نتایج انتخابات ریاست‌جمهوری فرانسه و انتخابات پارلمانی یونان، شاخص بازارهای آسیایی و ارزش یورو با افت شدید مواجه شد.

علاوه بر نتایج این دو انتخابات که نشان‌دهنده مخالفت شدید مردم با به کارگیری سیاست‌های ریاضتی برای حل بحران مالی اروپا است، اعلام نرخ بالای بیکاری در آمریکا و افزایش نگرانی درباره عدم توان این کشور در بازیابی اقتصادی، در کنار هم موجب این افت شدید در ارزش یورو و بازارهای آسیایی شده است.

امروز بورس‌های توکیو ۲.۷۵درصد، هنگ‌کنگ ۲.۴۳درصد، سیدنی ۱.۸۴درصد، سئول ۱.۸۱درصد، ولینگتون ۰.۳۸درصد و شانگهای ۰.۲۶ کاهش شاخص سهام را تجربه کردند.

ارزش یورو هم به ۱.۲۹۵۴ دلار کاهش یافت که این نرخ برابری پایین‌ترین نرخ از ژانویه گذشته تاکنون است. نرخ برابری یورو در برابر ین ژاپن نیز به ۱۰۳.۲۲ رسید که این رقم هم، پایین‌ترین ارزش از میانه ماه فوریه تاکنون است.

انتخاب اولاند در فرانسه و نتایج انتخابات یونان نشان داد که مردم اروپا با سیاست‌های ریاضتی به شدت مخالف هستند و همین امر می‌تواند آینده مالی اروپا و حوزه یورو را به شدت تحت تاثیر قرار دهد. </TEXT>
</DOC>
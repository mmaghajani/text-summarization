<?xml version="1.0" encoding="utf-8" ?>
<DOC>
<DOCNO>331</DOCNO>
<DATE-TIME>1391/02/18</DATE-TIME>
<CATEGORY>سیاسی</CATEGORY>
<TITLE>پیروزی اولاند در انتخابات فرانسه </TITLE>
<SUMMARY>فرانسوا اولاند با شکست نيکلا سارکوزي در دور دوم انتخابات رياست جمهوري فرانسه، پیروزی خود را اعلام کرده است.</SUMMARY>
<NARRATIVE></NARRATIVE>
<TEXT>
بر اساس نتايج دور دوم انتخابات فرانسه که روز يک‌شنبه (17 ارديبهشت، 6 مي) برگزار شد، اولاند و سارکوزي به ترتيب حدود 51 و 49 درصد آراء را به خود اختصاص دادند. 

سارکوزي پس از اعلام نتايج انتخابات گفت:"مسئوليت کامل اين شکست به عهده مي‌گيرم." 

هم‎زمان با انتشار خبر پيروزي اولاند در سراسر فرانسه و در آستانه اعلام رسمي نتايج دور دوم انتخابت رياست جمهوري اين کشور، طرفداران وی در مقابل مقرهاي حزب سوسياليست در پاريس و زادگاه وي در شهر تول در جنوب فرانسه تجمع کرده‌اند. 

اولاند در سخناني در جمع هوادارانش در تول گفت:"مردم فرانسه در 6 مي تغيير را انتخاب کرده‌اند." 

بر اساس این گزارش، حدود 46 ميليون نفر از فرانسوي‌ها واجد شرايط شرکت در دور دوم انتخابات رياست جمهوري بودند. 

دور دوم انتخابات رياست جمهوري فرانسه پس از آن برگزار شد که اولاند در دور اول انتخابات در 22 آوريل، با 28.63 درصد آرا در رتبه اول قرار گرفت و سارکوزي نيز 27.18 درصد آرا را از آن خود کرد. 

فرانسوا اولاند نخستين سياست‌مدار سوسياليست فرانسه است که توانست پس از 17 سال سلطه جناح راست بر سياست‌هاي اين کشور، به رياست جمهوري انتخاب شود. 

وي بايد به مسائلي همچون بي‎کاري فزاينده و اقتصاد راکد فرانسه بپردازد، مسائلي که سارکوزي را با انتقادهاي شديد مواجه کرده است. 

اولاند با اشاره به اين‌که طرح‌هاي رياضتي ديگر به عنوان تنها گزينه پيش روي اروپا مطرح نيست، از برنامه‎هاي رياضتي اجرا شده از سوي دولت سارکوزي نيز انتقاد کرده است. 

وي وعده داده است رشد و رفاه را به قاره اروپا بازگرداند. 

ز س/ع ص</TEXT>
</DOC>
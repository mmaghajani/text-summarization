<?xml version="1.0" encoding="utf-8" ?>
<DOC>
<DOCNO>335</DOCNO>
<DATE-TIME>1391/02/19</DATE-TIME>
<CATEGORY>سیاسی</CATEGORY>
<TITLE>فرانسوا اولاند گفت پيروزي او بايد براي مردم سراسر اروپا اميد به همراه داشته باشد
استقبال جهاني از چرخش تاريخي سياست فرانسه</TITLE>
<SUMMARY></SUMMARY>
<NARRATIVE></NARRATIVE>
<TEXT>
پيروزي فرانسوا اولاند، رئيس حزب سوسياليست فرانسه بر نيكلا ساركوزي نامزد راستگراي اين كشور با استقبال گسترده‌اي در سطح داخلي و بين‌المللي مواجه شد و نگاه‌ها را متوجه سياست‌هاي آينده اين كشور اروپايي كرد. بخصوص آن‌كه اولاند در مراسم جشن پيروزي خود اعلام كرد: راي به من راي به ايجاد تغيير است و اين مساله مي‌تواند تحولاتي جدي را در مسير كشورهاي اروپايي به وجود آورد.
اولاند روز يكشنبه توانست با كسب 67‌/‌51 درصد از كل آرا در دور دوم انتخابات بر رقيب خود نيكلا ساركوزي با كسب 4‌‌/‌‌48 درصد آرا پيروز شود. به اين ترتيب پس از 17 سال حاكميت راستگراها در فرانسه، آنان مجبور شدند ميدان را به سوسياليست‌ها واگذار كنند. ميزان مشارکت مردم در اين انتخابات 81/3 درصد اعلام شد. در پي اعلام نتايج، طرفداران اولاند در خيابان‌هاي شهر پاريس به جشن و پايكوبي پرداختند. فرانسوي‌ها كه از خداحافظي نيكلا ساركوزي از قدرت خوشحال بودند، جشن پيروزي را در ديگر شهرهاي بزرگ فرانسه نيز برگزار كردند.اما فقط اين مردم فرانسه نبودند كه با پيروزي اولاند به تغييرات جدي در سياست‌هاي كشورشان اميدوار شده‌اند.به گزارش ايسنا، زيگمار گابريل،‌ رئيس حزب سوسيال دموكرات آلمان(SPD) به عنوان مهم‌ترين حزب مخالف در اين كشور همسايه فرانسه اعلام كرد پيروزي فرانسوا اولاند،‌ مي‌تواند تغييرات ملموسي را در مسير سياسي اتحاديه اروپا به وجود آورد.

پيام‌هاي تبريك 

باراك اوباما، رئيس‌جمهور آمريكا هم پيروزي اولاند را در دور دوم انتخابات رياست جمهوري تبريك گفت و او را به كاخ سفيد دعوت كرد. اوباما گفت كه به دنبال همكاري تنگاتنگ در آينده با دولت جديد فرانسه درباره پاره‌اي چالش‌هاي امنيتي و اقتصادي مشترك است.براساس بيانيه‌اي كه از سوي كاخ سفيد منتشر شد، رئيس‌جمهور آمريكا در گفت‌وگوي تلفني با اولاند تصريح كرد، مايل است رئيس‌جمهور منتخب فرانسه در نشست سران گروه هشت (8 كشور صنعتي جهان) و نشست سران سازمان پيمان آتلانتيك شمالي (ناتو) حضور داشته باشد. اوباما همچنين پيشنهاد كرد كه پيش از اين دو نشست مهم، رهبران دو كشور در كاخ سفيد ديدار داشته باشند.در همين حال خبرگزاري رويترز گزارش داد: آنگلا مركل، صدراعظم آلمان نيز كه از ديدار با اولاند در جريان رقابت‌هاي انتخاباتي فرانسه سر باز زده بود، از او دعوت كرده است به برلين سفر كند تا رهبران 2 كشور ملاقاتي براي گفت‌وگو درباره مسائل سياسي ضروري در مورد آينده منطقه يورو داشته باشند. صدراعظم آلمان همچنين پيروزي اين كانديداي سوسياليست در انتخابات رياست جمهوري فرانسه را به وي تبريك گفت و اعلام كرد مطمئن است رهبران آلمان و فرانسه همكاري نزديكي با يكديگر خواهند داشت.اولاند پيش از اين با تاكيد بر تقويت نقش فرانسه در رهبري اتحاديه اروپا اعلام كرده بود كه نخستين سفر خارجي‌اش به برلين خواهد بود و محوريت اين سفر سياست‌هاي مربوط به تدابير رياضتي است.

ماريو مونتي، نخست‌وزير ايتاليا نيز پس از اعلام نتايج انتخابات رياست جمهوري فرانسه با اولاند گفت‌وگوي تلفني داشت و به وي تبريك گفت. در اين گفت‌وگوي تلفني طرفين بر نياز به همكاري تنگاتنگ در اتحاديه اروپا جهت ارتقاي وضعيت كنوني آن تاكيد كردند. ديويد كامرون، نخست‌وزير محافظه‌كار انگليس كه پيشتر از ساركوزي اعلام حمايت كرده بود نيز با رئيس‌جمهور منتخب فرانسه تماس تلفني داشت و به وي تبريك گفت. ادوارد ميلي‌بند، رهبر حزب كارگر، اصلي‌ترين جناح مخالف در انگليس نيز ضمن تحسين برنامه‌هاي اولاند براي اروپا اعلام كرد: يك رهبري جديد براي اروپايي كه به دنبال گريز از تدابير رياضتي است، ضروري به نظر مي‌رسد.

در خاورميانه، آفريقا و آسيا هم رهبران كشورهاي مختلف از پيروزي فرانسوا اولاند استقبال كردند. درمراكش ملك محمد ششم، با ارسال پيام تبريك، به وي به خاطر اين موفقيت تبريك گفت. عبدالعزيز بوتفليقه، رئيس‌جمهور الجزاير نيز با ارسال نامه‌اي به اولاند با تبريك پيروزي وي در انتخابات رياست جمهوري آمادگي كشورش را براي همكاري با رئيس‌جمهور جديد فرانسه جهت تحكيم روابط دوجانبه ميان الجزاير و پاريس مورد تاكيد قرار داد. از سوي ديگر جاكوب زوما، رئيس‌جمهور آفريقاي جنوبي ضمن تبريك به فرانسوا اولاند پيروزي وي در انتخابات فرانسه را فرصتي براي تحكيم روابط دوجانبه ميان 2 كشور دانست. هوگو چاوز، رئيس‌جمهور ونزوئلا نيز به نوبه خود پيروزي اولاند بر رقيب انتخاباتي‌اش نيكلا ساركوزي را تبريك گفت. رئيس‌جمهور برزيل هم در پيامي جداگانه ضمن تبريك و تهنيت به رئيس‌جمهور جديد فرانسه از پيشنهاداتش براي حل بحران موجود در اروپا استقبال كرد.ماريانو راخوي، نخست‌وزير راستگراي اسپانيا هم با تبريك به اولاند به خاطر اين پيروزي ابراز اميدواري كرد كه مادريد و پاريس بتوانند در آينده روابط ثمربخش و محكمي را با يكديگر داشته باشند. وزارت امور خارجه چين نيز با ارسال پيام تبريكي اعلام كرد، آماده است با فرانسه جديد پس از دوران ساركوزي همكاري كند.

اظهارات ساركوزي و اولاند 

نيكلا ساركوزي پس از شكست مقابل نامزد سوسياليست‌ها در انتخابات رياست جمهوري فرانسه اعلام كرد از رهبري سياسي حزب خود«جنبش براي اتحاد مردمي» (UMP )كناره‌گيري خواهد كرد. وي در سخنراني خود پس از انتخابات با بيان اين‌كه مسووليت شكست حزبش را خود برعهده مي‌گيرد، خاطرنشان كرد: من مردي نيستم كه از مسووليت‌ها بگريزم. وقتي شكستي هست حتما يك نفر بايد مسووليت و عواقب آن را بپذيرد. رئيس‌جمهور كنوني فرانسه خاطرنشان كرد: من تمامي مسووليت‌ اين شكست را مي‌پذيرم.

از سوي ديگر فرانسوا اولاند، به دنبال پيروزي در دور دوم انتخابات رياست‌جمهوري فرانسه، اعلام كرد روند تشكيل هيات دولت جديد اين كشور را آغاز كرده است. مراسم جشن پيروزي اولاند در انتخابات تا اولين ساعات بامداد ديروز در پاريس ادامه داشت. وي روز يكشنبه در جمع هوادارانش گفت كه پيروزي او بايد براي مردم سراسر اروپا اميد به همراه داشته باشد و به اقدامات رياضتي (در بخش‌هاي اقتصادي كشورها) پايان دهد. او تاكيد كرد كه در يكي از اولين اقداماتش به عنوان رئيس‌جمهور فرانسه، از رهبران ديگر كشورهاي اروپايي خواهد خواست تا دوباره بر سر برنامه‌هاي اقتصادي حوزه يورو وارد مذاكره شوند. فرانسوا اولاند پيش از اين وعده داده بود كه در صورت پيروزي در انتخابات، ماليات پرداختي شركت‌هاي بزرگ و نيز افرادي را كه بيش از يك ميليون يورو در سال درآمد دارند، افزايش دهد. افزايش حداقل دستمزدها و كاهش سن بازنشستگي از ۶۲ سال به ۶۰ سال براي گروه‌هاي مشخصي از نيروي كار فرانسه، از ديگر وعده‌هاي انتخاباتي اولاند است.

نگاه اروپا 

با اعلام نام فرانسوا اولاند به عنوان پيروز انتخابات رياست‌جمهوري فرانسه، گزارش‌ها نشان مي‌دهد كه كشورهاي اروپايي در گرماگرم بحران، وعده‌هاي اقتصادي و رفاهي اين چهره سوسياليست‌هاي فرانسه را كه رويكردي رشد افزا را تبليغ مي‌كند با دقت دنبال مي‌كنند و در انتظار روشن شدن جزئيات و نتايج آن هستند. به گزارش ايرنا، اكنون در اروپا گفته مي‌شود كه اين قاره چشم انتظار تحقق برنامه اقتصادي نامزد سوسياليست انتخابات فرانسه است كه در سخنراني‌هاي تبليغاتي خود بارها بر لزوم بازنگري معاهده مالي اروپا تاكيد كرده بود؛ انتظاري كه رئيس‌جمهور جديد فرانسه را در آغاز راه دشوار 5 ساله‌اش در فشار قرار خواهد داد. اكنون بايد منتظر بود و ديدكه سياست‌هاي چپ گرايانه فرانسوا اولاند دردرجه نخست مي‌تواند مشكلات فرانسه را حل كند تا در درجه بعد بتواند نسخه‌اي جديد براي حل مشكلات اقتصادي و اجتماعي اروپا باشد. 

اولاند كيست؟ 

فرانسوا اولاند (57 ساله) متولد 12 آگوست 1954 در شهر روئن فرانسه است. او از سال 1997 تا 2008 دبير اول حزب سوسياليست فرانسه بود و از سال 1997 تا‌كنون نيز نماينده مجلس فرانسه از شهرستان كورز است. فرانسوا اولاند در رشته‌هاي حقوق، بازرگاني و علوم سياسي تحصيل كرده و مدرك خود را از مدرسه ملي مديريت دريافت كرده است. از نظر شخصي و ظاهري او فردي است كه جذبه كافي ندارد و گوشه‌گير و كم كار است اما اطرافيان وي نظر ديگري درباره او دارند. آنها مي‌گويند، اولاند فردي شجاع، وحدت‌آفرين، مهربان، متعهد، داراي خلوص‌نيت و ساده است. برخي ديگر از طرفداران وي مي‌گويند او فردي است كه به حرف مخاطبان خود خوب گوش مي‌دهد و از تفرقه و اختلاف جلوگيري مي‌كند خلاصه آن‌كه همان‌طور كه مطبوعات و رسانه‌هاي ارتباط جمعي مي‌گويند اولاند يك «آقاي معمولي» است.

فرانسوا اولاند سال‌ها جانشين احتمالي «ليونل ژوسپن» محسوب مي‌شد. ژوسپن او را براي جانشيني خود در مقام رياست حزب انتخاب كرد و او 11سال در اين سمت باقي ماند.در سال 2007 ميلادي حزب سوسياليست سگولن رويال ـ همسر سابق اولاند ـ را به ‌عنوان كانديداي انتخابات رياست‌جمهوري برگزيد اما او نتوانست بر ساركوزي پيروز شود. در چنين شرايطي، از 6 سال پيش اولاند مبارزات انتخاباتي محتاطانه اما مؤثري را با سفر به مناطق مختلف فرانسه پيش برده است.

اولاند در دوره استعمار در الجزاير مبارزه كرده بود. به گفته اطرافيانش وي دانش‌آموزي زرنگ بود و پشت سر هم مدارج تحصيلي خود را در رشته مطالعات عالي تجاري و علوم سياسي و اداري طي كرد و در همان جا بود كه با سگولن رويال شريك زندگي سابق خود در سال 1980 آشنا شد و با وي تشكيل خانواده داد كه حاصل اين پيوند 4 فرزند است. آنها همزمان با زندگي مشترك، فعاليت مشترك سياسي خود را نيز آغاز كردند و زندگي مشتركشان را تا سال 2007 ادامه دادند ولي سرانجام از يكديگر جدا شدند.
</TEXT>
</DOC>
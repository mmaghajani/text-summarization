<?xml version="1.0" encoding="utf-8" ?>
<DOC>
<DOCNO>397</DOCNO>
<DATE-TIME>1389/09/06</DATE-TIME>
<CATEGORY>ورزشی</CATEGORY>
<TITLE>نمره 20 ورزشكاران ايراني در گوانگجو</TITLE>
<SUMMARY></SUMMARY>
<NARRATIVE></NARRATIVE>
<TEXT>
بعد از 24 سال دوباره در عرصه بازي‌هاي آسيايي به مقام چهارم رسيديم تا روند حركت رو به جلوي ورزش ايران در گوانگجوي چين به بار بنشيند و با عملكردي خوب نمره 20 بگيريم. 

ورزش ايران كه تاكنون 2 بار در سال‌هاي 1970 تايلند و 1986 سئول به مقام چهارمي بازي‌هاي آسيايي رسيده بود، در شانزدهمين دوره بازي‌هاي آسيايي در گوانگجوي چين، مافوق تمام پيش‌بيني‌ها حاضر شد تا با كسب بيشترين مدال طلا طي 36 سال اخير، نمايشي تحسين‌برانگيز از خود ارائه كند. مرغوبيت مدالي ورزش ايران در اين دوره از بازي‌ها تا آنجاست كه حتي اگر در همان 2 دوره‌اي نيز كه چهارم شديم، تعداد مدال‌هاي طلاي ايران را جمع كنيم (9 طلا در سال 1970 و 6 طلا در 1986) 5 مدال طلا از گوانگجو كمتر ‌است و همه اينها حكايت از حضور خوب و پرتوان ورزشكاران ايران در اين دوره از بازي‌ها دارد.

كشتي آزاد با 3 طلا

در 3 روز پاياني اين رقابت‌ها، ورزشكاران كشورمان در رشته‌هاي كشتي، دووميداني، قايقراني و كاراته صاحب 8 مدال طلاي ديگر شدند تا ورزش ايران با رسيدن به 20 طلا، جايگاه خود را در مكان چهارم بازي‌هاي آسيايي تثبيت كند.

كشتي آزاد نيز بعد از ناكامي روز اول، در روز دوم توسط صادق گودرزي در 74 و جمال ميرزايي در 84 كيلوگرم صاحب 2 مدال طلا شد و مهدي‌تقوي نيز در فينال با شكست از كشتي‌گير ژاپني خود، به مدال نقره رسيد. در روز سوم مسابقات كشتي، رضا يزداني با درخششي كم‌نظير با پيروزي بر حريفان جهاني خود از قزاقستان و ازبكستان با شايستگي به مدال طلاي وزن 96 كيلو رسيد و فردين معصومي، كشتي‌گير وزن 120 كيلو نيز كه در كشتي اول خود به تايمازوف ازبك باخته بود، در ديدار رده بندي حريف قزاق را شكست داد تا صاحب مدال برنز شود.

پورشيب و ويشگاهي، طلايي‌هاي كاراته

در رشته كاراته، ذبيح‌الله پورشيب و جاسم ويشگاهي با شايستگي با پيروزي بر همه حريفان و از جمله حريفان فيناليست خود از اندونزي و ژاپن، با قاطعيت صاحب برتري شدند تا 2 طلاي باارزش ديگر را به مجموعه طلا‌هاي ايران از اين بازي‌ها اضافه كنند. گرچه كاراته نيز مانند كشتي آزاد به نسبت دوحه 2006، در گوانگجو يك طلا كمتر گرفت؛ اما در بخش بانوان فاطمه چالاكي توانست در وزن منهاي 68 كيلو به مدال برنز برسد.

در دووميداني نيز در شرايطي كه همه تنها روي مدال طلاي احسان حدادي در پرتاب ديسك حساب مي‌كردند، سجاد مرادي كه در دوي 1500 متر به مدال نقره رسيده بود، در فينال دوي 800 متر با همراهي برادرش (امير) همه رقبا را جا گذشت تا با قدم‌هاي استوار خود از خط پايان بگذرد و ضمن دستيابي به مدال طلا، افتخاري تاريخي را به نام دووميداني ايران بنويسد.

جهش قايقراني با طلاي طالبيان

قايقراني ايران براي آن كه روند موفقيت‌آميز خود را در گوانگجو تكميل سازد، در روز سيزدهم بازي‌ها توسط احمدرضا طالبيان در كاياك 1000 متر صاحب طلاي باارزش ديگري شد تا مسوولان اين رشته به وعده خود در زمينه كسب 2 طلا عمل كرده باشند. در اين روز همچنين شاهو ناصري در رشته كانوي 1000 متر به مدال نقره رسيد تا قايقراني با نتايجي قابل قبول و راضي‌كننده به كار خود در اين بازي‌ها پايان دهد.

3 نقره تيمي در هندبال، كبدي و واليبال

كبدي ايران كه در دوحه قطر، دستش از مدال برنز نيز كوتاه ماند، در گوانگجو فراتر از انتظار ظاهر شد تا با پيروزي بر پاكستان و راهيابي به فينال بازي‌ها، نقره خود را مسجل سازد. مردان كبدي ايران در فينال و در مقابل هند قدرتمند، مغلوب تجربه بيشتر حريف شدند. تيم بانوان كبدي نيز به مدال برنز اين بازي‌ها رسيد. در هندبال و در شرايطي كه هيچ‌كس، انتظار چنين نمايش‌هاي تحسين‌برانگيزي را از تيم ملي نداشت، اين تيم با ارائه بازي‌هايي خوب و حساب شده به فينال رسيد تا با شكست از كره جنوبي صاحب عنوان و قدرتمند، به مدال نقره برسد و برنز دوحه‌اش را ارتقا بخشد.

اما در واليبال و در شرايطي كه تصور مي‌شد تيم ملي بتواند با گذر از سد ژاپن براي نخستين بار در اين رشته قهرماني تاريخ‌ساز شود، در مقابل چشم‌بادامي‌ها در فينال، تنها سايه‌اي از توان واقعي خود را به نمايش گذاشت تا با قبول شكست 3بريك در اين بازي، نقره بازي‌هاي 2002 بوسان خود را پس از 8 سال تكرار كند؛ هرچند به نسبت دوحه؛ در اين رشته نيز جهش داشتيم؛ اما در فينال بازيكنان ايران بسيار كم‌رمق و تحليل‌رفته نشان دادند تا سرانجام روياهايمان براي كسب مدال طلا در رشته‌هاي تيمي بر باد برود.

شاگردان حسين معدني در شرايطي ديروز بازي را به ژاپن واگذار كردند كه چند ماه پيش و در رقابت‌هاي جهاني ايتاليا، بر همين تيم پيروز شده بودند؛ اما ژاپني‌ها در اين بازي با اسپك‌هاي عالي خود كه با دفاع عالي روي تور و جمع كردن توپ‌ها در عقب زمين همراه بود، بازيكنان ايران را تحت تاثير قرار دادند و موفق شدند با پيروزي در گيم‌هاي اول، دوم و چهارم با نتايج 25ـ 19، 25ـ 13 و 25ـ 18، طلاي واليبال را از چنگ ايران خارج كنند. تيم ايران تنها در گيم سوم و با نتيجه 25ـ 23 برنده شد.

برنزي كه از كف فوتبال رفت

جدا از موفقيت‌هاي ورزشكاران كشورمان در رشته‌هاي مختلف، در فوتبال مدال برنز نيز از كف تيم اميد ايران خارج شد تا به مانند ديدار با ژاپن چوب اشتباهات زياد خود را در خط دفاعي خورده باشيم.

شاگردان غلامحسين پيرواني كه تا دقيقه 87 بازي 3 ـ2 و با گل‌هاي غلامرضا رضايي، علي عسگري و كريم انصاري‌فرد از كره جنوبي پيش بودند، در دقايق پاياني روي دو سانتر از جناح چپ و 2 ضربه سر، دروازه خود را گشوده ديدند تا پيروزي را با شكست عوض كنند؛ هرچند نمي‌خواهيم توپ اين ناكامي‌ها را صرفا به زمين كادر فني تيم اميد بيندازيم؛ اما يقينا وقتي تيمي از حريفانش جلو مي‌افتد، بايد بتواند با اتخاذ تاكتيك‌هاي دفاعي لازم و تخريب بازي رو به جلو و تهاجمي حريف، در ضدحملات ضربات اساسي را بر پيكر او وارد كند. تيم اميد هم در مصاف با ژاپن و هم در مصاف با كره جنوبي، چوب اين ضعف خود را خورد تا كره‌اي‌ها با سرعت دادن به بازي، 2 گل عقب‌افتاده خود را جبران كرده و با گل چهارم، مدال برنزي را كه در دوحه به ايران تقديم كرده بودند، در گوانگجو پس بگيرند.

برنز سوم براي بسكتبال

اما بسكتبال ايران با اين‌كه تني چند از بازيكنان خوب و كارساز خود را در گوانگجو به همراه نداشت؛ اما ارائه‌گر بازي‌هاي قابل قبولي بود. اين تيم حتي اين شايستگي را داشت كه با گذر از سد چين ميزبان، در فينال بازي‌ها حاضر باشد؛ اما در ديدار نيمه نهايي داوري‌ها هم چندان باب طبع ما نبود تا با شكست از چين آن هم تنها با 3 امتياز اختلاف، فينال را با رده‌بندي عوض كنيم. شايد اگر در اين بازي، بازيكنان ما از بازيكنان چيني غافل نمي‌شدند و قدر پرتاب‌هاي 3 امتيازي حامد آفاق را مي‌دانستيم، پيروزي در اين ديدار نيز برايمان امكان‌پذير بود. در ديدار رده‌بندي تيم ملي بسكتبال 74ـ 66 بر ژاپن غلبه كرد تا ضمن جبران شكست دور مقدماتي، برنز دوحه را تكرار كند؛ مدال برنزي كه با احتساب مدال بسكتبال در اولين دوره اين بازي‌ها در سال 1951 دهلي‌نو، سومين برنز ايران در اين رشته دانشگاهي به حساب مي‌آيد.

بدين ترتيب كاروان ورزش ايران با 20 طلا ، 14 نقره و 25 برنز و مجموع 59 مدال به كار خود در بازي هاي آسيايي گوانگجو پايان داد. در دور گذشته اين رقابت ها ايران با 48 مدال ششم شده بود.

جدول بازي‌ها تا پايان روز چهاردهم

حجت اله اكبر آبادي / دبير گروه ورزش
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>384</DOCNO>
<DATE-TIME>1389/08/24</DATE-TIME>
<CATEGORY>ورزشی</CATEGORY>
<TITLE>مدال تاريخي براي تيم دوچرخه‌سواري</TITLE>
<SUMMARY></SUMMARY>
<NARRATIVE></NARRATIVE>
<TEXT>
چهارمين مدال كاروان ورزشي ايران در بازي‌هاي آسيايي گوانگجو، از اين جهت مبارك و ميمون بود كه اولين مدال تاريخ دوچرخه‌سواري ايران در رشته اسپرينت تيمي بازي‌هاي آسيايي به شمار مي‌رفت. 

هرچند كه دوچرخه‌سواري پيش از اين توسط علي‌زنگي‌آبادي در سئول 86 و در ماده 30 كيلومتر تعقيبي انفرادي به مدال طلا رسيده است، اما اهميت مدال برنز ديروز دوچرخه‌سواري از اين حيث بود كه براي اولين بار در رشته اسپرينت به دست آمد.



رقابتي نزديك و فشرده ميان 3 دوچرخه‌سوار از ايران و 3 دوچرخه‌سوار از مالزي كه كمتر از 45 ثانيه به طول انجاميد و در نهايت حكم به برتري ايراني‌ها داد. فرشيد فارسي‌نژاديان، محمود پراش و حسينعلي ورپشتي، 3 ركابزن ايراني بودند كه پيست چوبي سالن وولدروم گوانگجو را با ميانگين سرعت 247‌/‌60 كيلومتر، در 3 دور طي كردند و با 685‌/‌13 ثانيه برتري نسبت به دوچرخه‌سواران مالزي از خط پايان گذشتند تا مدال خوشرنگ برنز را به دست آورند. 

در پايان اين رقابت نزديك وقتي در محوطه ميكس زون با مدال‌آوران دوچرخه‌سواري همصحبت شديم، بيشتر به ارزش مدالي كه آنها به دست آوردند، پي برديم. «اگر در ايران پيست چوبي داشتيم، نه تنها در اين رقابت كه در ديگر مسابقات پيست هم شانس اول كسب طلا بوديم.» اين را پراش گفت و فارسي‌نژاديان هم در تكميل صحبت‌هاي هم‌تيمي‌اش ادامه داد: «شايد باور نكنيد اما اين دهمين روزي بود كه ما روي پيست چوبي ركاب مي‌زديم. 7 روز در ايتاليا تمرين كرديم و از آنجا به چين آمديم و 3 روز هم در گوانگجو فرصت تمرين روي پيست چوبي را به دست آورديم.» اين‌كه در كشور ما حتي يك پيست چوبي هم وجود ندارد، براي ماركوس، سرمربي آلماني تيم اسپرينت ايران هم نكته قابل توجهي بود كه در گفت‌وگو با ما به آن اشاره كرد: «خيلي خوشحالم از اين مدال، چون شما در تهران هيچ پيست استانداردي نداريد و اين ملي‌پوشان براي چند جلسه تمرين روي چنين پيستي بايد دور دنيا را بزنند. البته اين نشان از استعداد بالاي آنها دارد. من فقط 3 ماه بالاي سر آنها بودم و اگر زمان بيشتري در كنار تيم باشم، قول مي‌دهم با اين نفرات ركوردهاي ايران و آسيا را جابه‌جا كنيم.» ديروز عليرضا حقي هم تا آستانه كسب مدال برنز 4 كيلومتر انفرادي پيش رفت و درحالي‌كه براي اين مهم بايد در حضور تماشاگران چيني با دوچرخه‌سواري از كشور ميزبان رقابت مي‌كرد تنها 3 ثانيه كم آورد. دوچرخه‌سواران ايران امروز در 4 كيلومتر تيمي اين شانس را دارند كه به دومين مدال خود در گوانگجو دست پيدا كنند.

باقري: بايد از غيبت چيني‌ها استفاده كنيم

شايد به اين زودي‌ها رسيدن به ركورد جاودانه محمد نصيري كه در 3 دوره پياپي بازي‌هاي آسيايي 1966 بانكوك، 1970 بانكوك و 1974تهران، در وزنه برداري مدال طلا گرفت، ميسر نشود.

حسين رضازاده، دومين وزنه‌بردار پرافتخار كشورمان بود كه در سال‌هاي 1998 بانكوك، 2002 بوسان و 2006 دوحه، صاحب 2 مدال طلا و يك نقره شد و امروز اين شانس براي سيدمهدي پانزوان وجود دارد كه با كسب يكي از 3 مدال خوشرنگ دسته 69 كيلوگرم، سومين وزنه‌بردار تاريخ ايران لقب بگيرد كه در 3 دوره از بازي‌هاي آسيايي روي سكو مي‌رود. امروز و از ساعت 12ظهر به وقت تهران، سيدمهدي پانزوان و مرتضي رضاييان، به عنوان اولين وزنه‌برداران ايراني، در بازي‌هاي آسيايي گوانگجو روي تخته مي‌روند و اين شانس براي هر دوي آنها هست كه با ثبت ركوردهاي خوب، 2 مدال ديگر به جمع مدال‌هاي كاروان ايران اضافه كنند.

نكته‌اي كه اميدواري‌ها را براي كسب مدال دسته 69 كيلوگرم وزنه‌برداري بالا برده، غيبت عجيب وزنه‌برداران چين در اين وزن است. ليائو هوي كه 2 ماه پيش، در مسابقات جهاني آنتاليا، مدال طلا گرفت و حتي براي شكستن ركورد دنيا نيز خيز برداشت، در بازي‌هاي آسيايي غايب است و جالب آن‌كه چيني‌ها براي اولين بار در اين وزن، هيچ ورزشكاري را معرفي نكرده‌اند. سرمربي تيم ملي وزنه‌برداري در اين باره به «جام‌جم» گفت:اين خبر براي ما كه دو وزنه‌بردار در اين وزن داريم، مسرت‌بخش بوده و يك فرصت استثنايي است؛ به شرطي كه بچه‌هاي ما قدرش را بدانند. كادر فني تا اينجاي كار تمام زحمتش را كشيده است و از اينجا به بعد به خود وزنه‌برداران برمي‌گردد و اين‌كه در اين يك هفته‌اي كه در چين هستند تا چه حد توانسته‌اند خودشان را با شرايط محيطي سازگار كنند.» كوروش باقري، در مورد حريفان اصلي دو وزنه‌بردار كشورمان و اين‌كه چقدر احتمال مي‌دهد هر دوي آنها روي سكو بروند، افزود: «با توجه به استارت ليست اين وزن، وزنه‌بردار اندونزي كه بالاتر از رضاييان و پانزوان قرار دارد و 2 وزنه‌بردار از كره شمالي و كره جنوبي رقيبان اصلي هستند، اما رقابت در اين وزن نزديك است و اين شانس براي ما وجود دارد كه حتي به مدال طلا هم چشم داشته باشيم. هم مهدي و هم مرتضي مي‌توانند روي سكو بروند و بايد از غيبت چيني‌ها بهترين استفاده را ببريم.»

داورزني: عذرخواهي مي‌كنم

تيم فوتبال اميد اگر اين‌گونه ادامه دهد، در مراحل بالاتر و هنگام رويارويي با حريفان قدرتمندتر با مشكل مواجه خواهد شد. قرار گرفتن همين جمله از رئيس فدراسيون واليبال روي خروجي يكي از خبرگزاري‌ها كافي بود تا محمدرضا داورزني به سوژه اول تمرين ديروز تيم فوتبال اميد تبديل شود.

ديروز بازيكنان تيم، بخصوص سيدجلال حسيني، سيدمهدي رحمتي و حميدرضا علي‌عسگر كه بار اصلي دفاع تيم روي دوش آنهاست، سراغ خبرنگاري را مي‌گرفتند كه با رئيس فدراسيون واليبال درباره فوتبال مصاحبه كرده بود. پيغام آنها هم براي داورزني اين بود: «از او بخواهيد هر چه زودتر بابت اين اظهارنظر عذرخواهي كند!»

بازيكنان تيم اميد معتقد بودند بيان چنين اظهاراتي از سوي رئيس فدراسيوني كه تيمش در بازي‌ها حضور دارد و به اين موضوع واقف است كه آرامش روحي و رواني، نقش بزرگي در موفقيت يك تيم ايفا مي‌كند، بعيد و دور از انتظار است. داورزني كه بازي سوم تيم اميد و ويتنام را از نزديك تماشا كرده بود در گفت‌وگو با يكي از خبرگزاري‌ها دراين‌باره عنوان كرد: «خط دفاعي ايران كمي با مشكل روبه‌رو است، چرا كه برخلاف انتظارها ويتنام تيمي نبود كه بر ايران فشار بياورد. اگر تيم ايران اين گونه بازي‌هاي خود را ادامه دهد، در مراحل بالاتر و هنگام رويارويي با حريفان قدرتمندتر با مشكل روبه‌رو خواهد شد!»

ديروز با داورزني هم درباره بازتاب صحبت‌هايش تماس گرفتيم كه در جواب ما گفت: «من اگر حرفي زدم به خاطر اين است كه از موفقيت فوتبال، بيشتر از ساير رشته‌ها خوشحال مي‌شوم. با اين وجود اگر حرفي زدم كه باعث آزرده خاطر شدن بچه‌هاي تيم اميد شده از همه آنها عذرخواهي مي‌كنم و بابت موفقيت آنها در صعود به مرحله حذفي، به همه آنها خسته نباشيد مي‌گويم.»

جدول بازي‌ها در پايان روز دوم

در روز دوم بازي‌هاي آسيايي گوانگجو ورزش ايران تنها يك مدال برنز كسب كرد، تا در پايان اين روز در رتبه دوازدهم قرار بگيرد. 

در پايان دومين روز اين بازي‌ها چين از مجموع 67 مدال طلاي توزيع شده 37 مدال زرين را تصاحب كرد تا در صدر فاصله‌اش را با كره‌جنوبي و ژاپن افزايش دهد و تيم ايران در رده دوازدهم مشترك با تايلند قرار گرفت.


 

رضا پورعالي ‌/‌ خبرنگار اعزامي جام‌جم به گوانگجو
</TEXT>
</DOC>
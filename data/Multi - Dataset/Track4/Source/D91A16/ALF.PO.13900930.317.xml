<?xml version="1.0" encoding="utf-8" ?>
<DOC>
<DOCNO>317</DOCNO>
<DATE-TIME>1390/09/30</DATE-TIME>
<CATEGORY>سیاسی</CATEGORY>
<TITLE>معرفی نخستین کابینه تونس پس از انقلاب</TITLE>
<SUMMARY></SUMMARY>
<NARRATIVE></NARRATIVE>
<TEXT>
نخستین کابینه تونس پس از انقلاب مردمی این کشور شب گذشته معرفی و وزیران مهم از آن حزب اسلامی النهضه شد.

به گزارش مهر به نقل از رسانه های خارجی، "حمادی الجبالی" نخست وزیر تونس شب گذشته اعضای کابینه خود را به رئیس جمهور موقت تقدیم کرد.

وی افزود: رئیس جمهور نیز فهرست اعضای کابینه را به شورای ملی موسسان تقدیم خواهد کرد و این شورا روز پنجشنبه برای رای اعتماد به دولت تشکیل جلسه خواهد داد.

گفته می شود بعضی از اعضای دولت معرفی نشده اند، اما بنا بر اعلام منابع سیاسی وزارتخانه های اصلی از آن حزب اسلامی النهضه پیروز انتخابات تونس خواهد شد.

این در حالی است که پیش از این اخباری در زمینه تعویق معرفی اعضای کابینه تونس مطرح شده بود.

در همین راستا حمادی الجبالی پس از دیدار با "منصف المرزوقی" رئیس جمهور تونس اعلام کرد نخستین دولت قانونی و مردمی پس از انقلاب و انتخابات این کشور معرفی شده است.

وی ابراز امیدواری کرد شورای ملی موسسان به این دولت رای اعتماد دهد و دولت جدید بتواند خواسته ها و اهداف ملت تونس را محقق کند.

حزب اسلامی النهضه که در نخستین انتخابات پس از انقلاب تونس بیشترین رای را به خود اختصاص داد وزارتخانه های مهمی همچون کشور، امور خارجه و دادگستری به آن واگذار شده است.

گمانه زنی ها حاکی از آن است که وزارت کشور به "علی العریض" زندانی سیاسی سابق و عضو دفتر اجرایی النهضه سپرده شده است و "نورالیدن البحیری" سخنگوی رسمی حزب النهضه نیز عهده دار وزارت دادگستری خواهد شد.

وزارت امور خارجه کابینه جدید تونس نیز به "رفیق عبدالسالم" داماد راشد الغنوشی رهبر حزب النهضه واگذار خواهد شد.

روند تشکیل دولت جدید پس از گذشت چند هفته رایزنی حزب النهضه با هم پیمانان خود یعنی حزب الموتمر من اجل الجمهوریه (حزب چپگرای ملی با ۲۹ نماینده) و حزب التکتل من اجل العمل و الحریات (حزب چپگرای میانه با ۲۰ نماینده) به سرانجام رسید.</TEXT>
</DOC>
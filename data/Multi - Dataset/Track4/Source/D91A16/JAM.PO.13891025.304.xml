<?xml version="1.0" encoding="utf-8" ?>
<DOC>
<DOCNO>304</DOCNO>
<DATE-TIME>1389/10/25</DATE-TIME>
<CATEGORY>سیاسی</CATEGORY>
<TITLE>رئيس‌جمهور موقت تونس سوگند ياد کرد</TITLE>
<SUMMARY>جام جم آنلاين: در حالي که ناآرامي ها در تونس همچنان ادامه دارد، شوراي قانون اساسي اين کشور اعلام کرد که فواد المبزع ، رئيس مجلس، به عنوان رئيس جمهوري موقت عمل خواهد کرد و انتخابات رياست جمهوري بايد ظرف شصت روز برگزار شود.</SUMMARY>
<NARRATIVE></NARRATIVE>
<TEXT>
شوراي قانون اساسي تونس هر گونه احتمال بازگشت زين العابدين بن علي به قدرت را رد کرده است.

فواد المبزع  روز شنبه به عنوان رئيس جمهور موقت سوگند ياد کرده است. او از نخست وزير اين كشور خواست تا دولت متحدي شكل دهد.

پيشتر محمد الغنوشي، نخست وزير تونس که زمام امور اين کشور را براي ساعاتي در دست گرفت، از مردم کشورش خواست به برقراري مجدد نظم کمک کنند و در اصلاحات سياسي، اجتماعي و اقتصادي تونس مشارکت داشته باشند.

الغنوشي گفت براي بحث درباره تشکيل دولت جديد، با احزاب سياسي تونس گفتگو خواهد کرد.

سقوط بن علي براي مردمي که در تونس زندگي مي کنند "باورنکردني" است. رئيس جمهوري تونس پس از ترک کشورش به عربستان سعودي رفت.

زين العابدين بن علي، دومين رئيس جمهوري تونس از زمان استقلال اين کشور از فرانسه در سال 1956 بود. او از بيست و سه سال قبل تاکنون زمام امور تونس را در دست داشت.

ادامه ناآرامي ها

شهر تونس، پايتخت، در روز شنبه، پانزدهم ژانويه، همچنان ناآرام است.

سربازان و تانک هاي ارتش در اطراف ساختمان هاي دولتي مستقر شده اند و در طول شب نيز ناآرامي ها ادامه يافت.

صدها نفر از نيروهاي ارتش در حال گشت زني در شهر هستند و وضعيت فوق العاده همچنان برقرار است.

اما مقام هاي تونس مي گويند فرودگاه اصلي شهر اکنون باز شده است.

بنابر گزارش ها، در شهر منستير که از مراکز تفريحي در تونس است، يک زندان را آتش زده اند. به گفته يکي از شاهدان عيني، بيش از پنجاه زنداني در اثر اين آتش سوزي کشته شده اند و زندانيان ديگر نيز فرار کرده اند.

در طول شب، گزارش هايي از ادامه ناآرامي ها از جمله غارت يک سوپرمارکت در اطراف شهر تونس منتشر شد. ايستگاه مرکزي راه آهن شهر نيز در اثر حريق آسيب ديده است.

ده ها نفر از مردم تونس در هفته هاي اخير در حمله نيروهاي امنيتي به تظاهرکنندگان ضددولتي کشته شدند.

تظاهرات گسترده در تونس در ابتدا در اعتراض به بيکاري گسترده، فساد دولتي و افزايش قيمت مواد خوراکي برپا شد و در نهايت حکومت بن علي را هدف گرفت.

اين اعتراض ها پس از آن شروع شد که يک جوان بيکار در اعتراض به ممانعت پليس از فروش سبزيجات در کنار خيابان، خود را آتش زد.

واکنش ها

کشورهاي عربي واکنش چنداني نسبت به تحولات تونس نشان نداده اند.

اتحاديه عرب از تمامي نيروهاي سياسي تونس خواسته است براي دستيابي به آشتي ملي با هم متحد بمانند. اين اتحاديه خواستار برقراري آرامش شد و از مقام هاي تونس خواست براي خروج از بحران، به يک اتفاق نظر دست يابند.

يکي از سخنگويان وزارت امور خارجه قطر گفت کشورش به خواست و انتخاب مردم تونس احترام مي گذارد.

در قاهره، گروه کوچکي در مقابل سفارت تونس جمع شدند و شعارهايي عليه حسني مبارک، رييس جمهوري مصر، سر دادند.

در اردن هم روز جمعه تظاهراتي در اعتراض به افزايش قيمت مواد غذايي برگزار شد.

باراک اوباما رئيس جمهور آمريکا از حکومت تونس خواسته است به موازين حقوق بشر احترام گذارد و انتخابات آزاد و عادلانه اي در آينده نزديک برگزار کند.

باراک اوباما در بيانيه اي خشونت توسط پليس تونس را محکوم و از "شجاعت" مردم اين کشور تمجيد کرد.

بيشترين واکنش نسبت به تحولات تونس، در شبکه هاي اجتماعي در اينترنت ديده مي شود که با پرچم هاي تونس و پيام هاي تبريک به مردم اين کشور همراه است.

بي بي سي

</TEXT>
</DOC>
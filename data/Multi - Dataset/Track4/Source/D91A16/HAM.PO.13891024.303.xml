<?xml version="1.0" encoding="utf-8" ?>
<DOC>
<DOCNO>303</DOCNO>
<DATE-TIME>1389/10/24</DATE-TIME>
<CATEGORY>سیاسی</CATEGORY>
<TITLE>پایان بن‌علی در تونس</TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > آفریقا  - همشهری‌آنلاین:
شبکه تلویزیونی فرانس 24 به نقل از شبکه الجزیره اعلام کرد: زین العابدین بن علی رئیس جمهور تونس پس از ترک این کشور به پاریس رفته است؛ اما خبرهای دیگری هم در این باره مطرح است.

فرانس بیست و چهار اعلام کرد این خبر هنوز مورد تائید هیچ منبع رسمی قرار نگرفته است.

نخست وزیر تونس رئیس جمهور موقت شد

به گزارش واحد مرکزی خبر، شبکه تلویزیونی پرس تی وی لحظاتی پیش در خبری فوری اعلام کرد قنوچی نخست وزیر تونس به عنوان رئیس جمهور موقت انتخاب شده است.

همچنین گزارش شده زین العابدین بن علی تونس را به مقصد مالتا ترک کرده است.

رئیس ستاد مشترک ارتش تونس بیانیه تغییر و تحولات این کشور را قرائت کرد

العربیه لحظاتی قبل از قرائت بیانیه تغییرات و تحولات کشور تونس توسط رشید عمار رئیس ستاد مشترک ارتش این کشور خبر داد. در این بیانیه به تشریح اتخاذ تدابیر در شرایط فوق العاده براساس قانون اساسی پرداخته شده است.

در همین حال شبکه تلویزیونی الجزیره بیانیه تغییرات و تحولات در تونس را که رشید عمار رئیس ستاد ارتش این کشور آن را قرائت کرد، پخش کرد.

رشید عمار در این بیانیه گفت: حضور شما مردان و زنان تونس می‌گویم که بر اساس احکام فصل پنجاه و ششم از قانون اساسی مبتنی بر اینکه، زمانی که ادامه کار برای رئیس جمهور دشوار آید و دیگر از عهده این مهم برنیاید، باید اختیارات وی به نخست وزیر واگذار شود، براساس این بیانیه در شرایط کنونی که رئیس جمهور نمی‌تواند ادامه دهد، من از همین الان اختیارات رئیس جمهور را به دست می‌گیرم و از همه تونسی‌ها، احزاب و گروه‌های مختلف می‌خواهم خود را به روح ملی تونس و وحدت آراسته کنند تا این کشور بتواند این مرحله سخت را پشت سرگذارد و امنیت بار دیگر بر آن حاکم شود و ثبات خود را احیاء کند. من متعهد می‌شوم در زمانی که این مسئولیت را بر عهده دارم به قانون اساسی ارج نهم و اصلاحات سیاسی ، اقتصادی و اجتماعی مقرر را هر چه سریع تر به مرحله اجرا درآورم. من این اصلاحات را با همه دقت و رایزنی و مشاوره با همه گروه ها و احزاب ملی تونس انجام می‌دهم

واکنش اولیه فرانسه

کاخ الیزه اعلام کرد هیچ گزارشی درباره ورود احتمالی زین العابدین بن علی رئیس جمهور تونس به فرانسه دریافت نکرده است. دفتر ریاست جمهوری فرانسه در پاسخ به پرسش خبرگزاری فرانسه در این خصوص گفت: الیزه اطلاعی از این موضوع ندارد.

خبر رویترز

به گزارش خبرگزاری رویترز ، یک منبع در فرانسه اعلام کرد پلیس فرانسه منتظر ورود زین العابدین بن علی رئیس جمهور تونس به پاریس است.

در آسمان مالت

دولت مالت هم اعلام کرد هواپیمای زین العابدین بن علی رئیس جمهور تونس جمعه پیش از ساعت نوزده به وقت گرینویچ در آسمان مالت به طرف شمال در پرواز بود.

به گزارش خبرگزاری فرانسه از والتا، سخنگوی رسمی وزارت امور خارجه مالت با اعلام این خبر افزود: خلبان هواپیمای بن علی با برج مراقبت فرودگاه والتا تماس برقرار کرد اما فقط برای اینکه اجازه پرواز در آسمان را کسب کند نه اینکه فرود بیاید.

وی افزود: این هواپیما به طرف شمال در پرواز بود.

از سوی دیگر تونیو بورگ وزیر امور خارجه مالت گفت:  بن علی به مالت نخواهد آمد و دولت هیچ نشانه‌ای دال بر اینکه وی به مالت خواهد آمد ندارد.

به سوی خلیج فارس

شبکه تلویزیونی الجزیره لحظاتی به نقل از منابع خود اعلام کرد: خبرهایی حاکی از آن است که هواپیمای حامل زین العابدین بن علی رئیس جمهور تونس در حال حاضر به سمت یکی از کشورهای (عربی) حاشیه خلیج فارس پرواز می‌کند و بالاخره شبکه تلویزیونی پرس تی وی لحظاتی پیش در خبری فوری اعلام کرد، زین العابدین بن علی رئیس جمهور تونس به سوی قطر در حال حرکت است.

بن علی جمعه پس از نا آرامی‌های خونبار تونس که از یک ماه پیش آغاز شده است این کشور را ترک کرد و محمد الغنوشی نخست وزیر تونس به صورت موقت قدرت را در دست گرفته است.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>301</DOCNO>
<DATE-TIME>1389/10/08</DATE-TIME>
<CATEGORY>سیاسی</CATEGORY>
<TITLE>گسترش درگیری نیروهای امنیتی و معترضان در تونس</TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > آفریقا  - گروه بین‌الملل:
درحالی‌که چندین روز است تظاهرات مردم تونس در اعتراض به نرخ بالای بیکاری در این کشور در شهرهای مختلف ادامه دارد،پایتخت تونس شاهد درگیری شدید نیروهای پلیس با معترضان بود.

نیروهای امنیتی تونس به جمعیت حدودهزارنفری جوانانی که برای اعلام همبستگی با مردم مناطق فقیر نشین این کشور در مرکز شهر تونس، پایتخت این کشور تجمع کرده بودند با باتوم حمله کردند. گفته می‌شود معترضان قصد داشته‌اند به یک خیابان اصلی شهر تونس برسند که با تجمع گسترده نیروهای امنیتی روبه‌رو شده‌اند.

این تظاهرات در اعلام همبستگی با ساکنان منطقه فقیرنشین تونس به‌ویژه شهر سیدی بوزید و به دعوت نهادهای مختلف مدنی برگزار شد. حاضران در این تظاهرات شعارهایی در محکومیت تمدید و موروثی کردن قدرت سر دادند و برخورد شدید پلیس را با معترضان محکوم کردند.

بیش از 11 روز است که تظاهرات مردم تونس در نقاط مختلف این کشور ادامه دارد. آتش این اعتراضات پس از آن شعله ور شد که یک جوان 24 ساله در اعتراض به بیکاری در شهر سیدی بوزید اقدام به‌خودسوزی کرد. گفته می‌شود این جوان پس از ازدست‌دادن چند شغل در حال دستفروشی بوده است که با برخورد نیروهای امنیتی اقدام به‌خودسوزی می‌کند.

به‌دنبال این مسئله و تظاهرات گسترده مردم، اعتراضات به شهرهای مجاور این شهر از جمله سوسا و مکناسی گسترش یافت. تظاهرات در تونس که 23سال است زین العابدین علی ریاست‌جمهوری آن را در همکاری نزدیک با غرب بر عهده دارد نادر است.
اکثر تظاهرات در نقاط مختلف تونس با برخورد شدید نیروهای امنیتی و بازداشت معترضان مواجه شده است اما با محدود‌شدن خبرنگاران این کشور از سوی دولت آمار دستگیرشدگان مشخص نیست.

نیروهای امنیتی تونس همچنین در برخورد با معترضان در برخی شهرها از گلوله‌های جنگی استفاده کرده‌اند که این مسئله باعث خشم بیشتر مردم شده است. کشته شدن حداقل یک نفر در تظاهرات شهر سیدی بوزید از سوی وزارت کشور تونس تایید شده اما به گزارش خبرنگاران آمار کشته‌شدگان فراتر از این است. وزارت کشور تونس اعلام کرده است که نیروهای امنیتی در چارچوب دفاع مشروع از خود از اسلحه استفاده کرده‌اند.

گسترش تظاهرات مردم و برخورد نیروهای امنیتی باعث شد که دومین معترض به بیکاری در این کشور با استفاده از جریان برق اقدام به‌خودکشی کند.روزنامه‌نگاران تونس هم در روزهای گذشته به‌شدت اعمال فشارهای دولت بر رسانه‌ها درخصوص منع انتشار اخبار اعتراضات را محکوم کرد‌ه‌اند. گفته می‌شود دولت تونس نظارت شدیدی بر رسانه‌های این کشور دارد. شبکه تلویزیونی الجزیره هم که به پوشش تظاهرات در این کشور شمال آفریقا پرداخته است در روزهای اخیر مورد انتقاد مقام‌های دولت تونس و نمایندگان پارلمان این کشور قرار گرفته است.

پارلمان تونس با انتشار بیانیه‌ای اعلام کرده است که این شبکه تلویزیونی برای خدشه وارد‌کردن به وجهه‌ تونس تلاش می‌کند و قصد دارد ناآرامی را در این کشور گسترش دهد. شرکت‌کنندگان در تظاهرات شهرهای مختلف تونس خواستار سامان گرفتن وضعیت بیکاری در این کشور و آزادی بازداشت‌شدگان هستند اما تاکنون تنها با برخورد شدید نیروهای پلیس مواجه شده‌اند.

تونس دارای بالاترین نرخ بیکاری در میان کشورهای عرب است و دولت این کشور نتوانسته در طول سال‌های گذشته راهکار مناسبی را برای رفع این مشکل اجرا کند. نرخ بیکاری در این کشور به‌صورت کلی 14 درصد و در میان افراد 15تا 29 سال، 30 درصد است. کسانی که دارای مدرک دانشگاهی هستند بیشتر در این رابطه دچار مشکل هستند.

این افراد پس از ناکامی در پیداکردن شغل مناسب خود، یا به کارهای غیررسمی روی می‌آورند که بار مالی شدیدی به خانواده‌ آنها وارد می‌کند یا مجبور به مهاجرت به کشورهای دیگر می‌شوند. دولت تونس همکاری نزدیکی با کشورهای غربی دارد اما مقام‌های این کشور بارها مورد انتقاد سازمان‌های حقوق بشری قرار گرفته‌اند.</TEXT>
</DOC>
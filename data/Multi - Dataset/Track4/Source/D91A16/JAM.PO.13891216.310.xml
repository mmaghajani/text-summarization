<?xml version="1.0" encoding="utf-8" ?>
<DOC>
<DOCNO>310</DOCNO>
<DATE-TIME>1389/12/16</DATE-TIME>
<CATEGORY>سیاسی</CATEGORY>
<TITLE>پليس مخفي تونس منحل شد</TITLE>
<SUMMARY>جام جم آنلاين: دولت موقت جديد تونس در اولين اقدام خود به انحلال پليس مخفي اين کشور دست زده است. اين نهاد در زمان حکومت زين العابدين بن علي از قدرت فراواني برخوردار بود و مسئول نقض حقوق بشر و آزار و اذيت مخالفان به شمار مي رفت.</SUMMARY>
<NARRATIVE></NARRATIVE>
<TEXT>
اين سومين دولت موقت در اين کشور از زمان کناره گيري زين العابدين بن علي، رئيس جمهور سابق اين کشور است.

بسياري از وزراي دولت پيشين، از جمله وزراي دفاع، کشور، دادگستري و خارجه در دولت جديد حضور دارند اما چند چهره جديد هم در دولت موقت ديده مي شوند.

هفته پيش دولت محمد الغنوشي، نخست وزير پيشين استعفا داد و قائد السبسي به عنوان نخست وزير جديد اين کشور سوگند ياد کرد.

مخالفان دولت تونس، به دليل ارتباط الغنوشي با دولت زين العابدين بن علي، رئيس جمهوري مستعفي اين کشور، او را تحت فشار قرار داده بودند تا کناره گيري کند.

اعضاي دولت در انتخابات آتي نمي توانند نامزد شوند.

زين العابدين بن علي در پي اعتراضات گسترده مردم، در روز 14 ژانويه امسال کشورش را ترک کرد و به عربستان سعودي پناه برد. او 23 سال بر تونس حکومت کرد.

تونس در نظر دارد که زين العابدين بن علي را به خاطر سرکوب معترضان محاکمه کند.

قرار است دولت موقت تا زمان انتخاب شورايي از نمايندگان براي بازنويسي قانون اساسي در قدرت بماند.

شوراي قانون اساسي پس از انتخاب مي تواند دولتي تازه را منصوب کند يا از رئيس دولت موقت بخواهد تا زمان برگزاري انتخابات رياست جمهوري يا پارلماني کنترل امور را در دست داشته باشد.

بي بي سي</TEXT>
</DOC>
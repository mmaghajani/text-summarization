<?xml version="1.0" encoding="utf-8" ?>
<DOC>
<DOCNO>346</DOCNO>
<DATE-TIME>1390/02/01</DATE-TIME>
<CATEGORY>اجتماعی</CATEGORY>
<TITLE>عوامل اصلی تصادفات از زبان فرمانده پلیس</TITLE>
<SUMMARY></SUMMARY>
<NARRATIVE></NARRATIVE>
<TEXT>
فرمانده نیروی انتظامی با اشاره به کندی روند ایمن سازی خودروها گفت: نا ایمن ترین خودروی ساخت داخل در هر یکصد تصادف یک کشته می دهد.

به گزارش مهر در کرمان، اسماعیل احمدی مقدم در اولین همایش ملی ترافیک، ایمنی و راهکارهای اجرایی ارتقای آن که در مرکز هایتک ماهان کرمان در حال برگزاری است، وسعت کشور را یکی از علل وقوع تصادفات در جاده های کشور دانست و گفت: در بحث ایمنی خودروها هم دچار مشکلات جدی هستیم تا جایی که می توان گفت کندترین بخش ما برای رفع این معضل همین بحث ایمنی خودروهاست.

وی افزود: ایمن ترین خودروهای ما در هر 10 هزار تصادف کشته می دهند و نا ایمن ترین خودروها در هر یکصد تصادف کشته می دهند، اگر چه از لحاظ اقتصادی این امکان برای همگان وجود ندارد تا ایمن ترین خودرو را داشته باشند اما می توان استانداردهای خودروهای تولیدی را ارتقا داد.

وی به مشکلات فرهنگی در مدیریت فرهنگی سفر در کشور هم اشاره کرد و گفت: در بخش راههای مواصلاتی به خصوص راههای روستایی هم دچار مشکل هستیم.

به گفته احمدی مقدم یکی دیگر از مسایل زمینه ساز وقوع تصادفات در کشور، زمینی بودن بیشتر سفرها دربخش حمل و نقل است.

وی در این باره گفت: در حال حاضر 93 درصد حمل و نقل در کشور ما از طریق جاده ها صورت می گیرد در حالی که خطوط ریلی در این زمینه هنوز جای خود را باز نکرده است.

احمدی مقدم در ادامه سخنان خود، با بیان اینکه بر طبق آمار رسمی، در سال 84 با وجود بیش از 27 هزار نفر کشته در تصادفات جاده ای، رکود تلفات در ایران ثبت شد که اگر این روند ادامه می یافت امروز این آمار به 50 تا 60 هزار نفر می رسید بیان داشت: تا پایان برنامه سوم با رشد 11.3 درصدی در تصادفات روبرو شدیم، در برنامه چهارم توسعه با رسیدن آمار تلفات به عددی  کمتر از 23 هزار نفر، با کاهش 2 درصدی نسبت به سال 84 روبرو شدیم.

وی افزود: در برنامه پنجم توسعه باید این آمار به کمتر از 15 هزار نفر برسد.

فرمانده نیروی انتظامی جمهوری اسلامی ایران، عوامل اصلی بروز سوانح رانندگی را شامل انسان، راه و وسیله نقلیه دانست و اظهار داشت: در این میان پلیس تنها نقش بازدارنده ندارد بلکه مشاور خوبی برای بخش راه و ناظر خوبی برای صنعت تولید خودرو و کنترل کننده استانداردها است.

وی تاکید کرد: تصادف از عوامل متعدد و ریز فاکتورهای متعدد تشکیل شده است بی توجهی به هر یک از بخشها ما را از اهدافمان دور می کند.

احمدی مقدم در ادامه واقعی شدن قیمت سوخت  را عامل موثری در کاهش سوانح ترافیکی در کشور دانست و گفت: با اجرای هدفمندی یاذانه ها، تلفات رانندگی در جاده ها کاهش یافت تا جایی که در اسفندماه  کاهش 20 درصدی در این زمینه مشاهده شد و این روند کاهشی در نوروز هم ادامه داشت و پیش بینی می شود تا پایان فروردین ماه  نیز ادامه داشته باشد.

وی معتقد است این کاهش تلفات به دلیل تغییر الگوی حمل و نقل  رخ داده است.

احمدی مقدم تصریح کرد: اگر روزانه 10 میلیون لیتر در مصرف بنزین در کشور صرفه جویی شود سالانه دو میلیارد دلار از این طریق به دست می آید که با این مبلغ می توان حدود 13 هزار دستگاه اتوبوس خریداری کرد و بخش حمل و نقل عمومی را توسعه داد.

وی به تصادفات موتورسیکلتها هم اشاره کرد و اظهار داشت: فرهنگ موتورسواری در کشور ما یک مصیت بزرگ است بیشترین علت مرگ موتورسواران هم در تصادفات به علت ضربه وارده بر ناحیه سر است که اگر ما  بتوانیم آنها را مجبور به استفاده از کلاه ایمنی کنیم تا 50 درصد تلفات این سوانح کاهش خواهد یافت.
فرمانده نیروی انتظامی جمهوری اسلامی ایران توسعه فرهنگ ترافیک در جامعه، اهتمام به حمل و نقل ریلی، ایمن سازی راهها و نصب تجهیزات مراقبتی و هوشمند در خودروها را از مواردی برشمرد که در کاهش بروز تصادفات در کشور می تواند نقش موثری ایفا کند. </TEXT>
</DOC>
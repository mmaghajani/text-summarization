<?xml version="1.0" encoding="utf-8" ?>
<DOC>
<DOCNO>355</DOCNO>
<DATE-TIME>1391/01/02</DATE-TIME>
<CATEGORY>اجتماعی</CATEGORY>
<TITLE>۵۵ درصد تصادفات جاده‌ای براثر واژگونی خودروها</TITLE>
<SUMMARY></SUMMARY>
<NARRATIVE></NARRATIVE>
<TEXT>
رئیس مرکز اطلاع رسانی پلیس راه کشور با بیان اینکه ۵۵ درصد تصادفات جاده‌ای کشور در روز گذشته بر اثر واژگونی خودروها بوده است،گفت: بی توجهی رانندگان به جلو نیز از دیگر علل تصادفات جاده ای در ۲۴ ساعت گذشته است.

سرهنگ مجتبی حسنی در گفتگو با مهر با بیان اینکه از علتهای اصلی واژگونی خودرو ، تخطی راننده از سرعت مطمئنه و نداشتن مهارت در کنترل وسیله نقلیه است، افزود: ۲۷ درصد از تصادفات جاده ای در روز سه شنبه به علت بی توجهی رانندگان به مسیر جلو و ۱۷ درصد به علت انحراف به چپ خودروها بوده است.

وی ادامه داد:۱۷ درصد تصادفات جاده ای به علت تخطی از سرعت مجاز و مطمئنه ، ۱۲ درصد به علت خستگی و خواب آلودگی و ۱۱ درصد نیز به علت رعایت نکردن حق تقدم عبور رخ داده است.

به گفته رئیس مرکز اطلاع رسانی پلیس راه کشور، علت ۱۶ درصد از تصادفات جاده ای نیز سایر عوامل رانندگی گزارش شده است.

سرهنگ حسنی اظهار داشت: همچنین در این مدت ۳ درصد از تصادفات جاده ای برخورد وسایل نقلیه با عابران پیاده گزارش شده است. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>348</DOCNO>
<DATE-TIME>1390/02/28</DATE-TIME>
<CATEGORY>اجتماعی</CATEGORY>
<TITLE>مديركل راهداري سازمان راهداري و حمل و نقل جاده‌اي كشور:
روزانه 20 ميليارد تومان هزينه تصادفات كشور است</TITLE>
<SUMMARY>خبرگزاري فارس: مديركل راهداري و ايمني راه‌هاي سازمان راهداري و حمل و نقل جاده‌اي كشور گفت: روزانه 20 ميليارد تومان هزينه ناشي از تصادفات رانندگي در كشور است.
</SUMMARY>
<NARRATIVE></NARRATIVE>
<TEXT>
به گزارش خبرگزاري فارس از اصفهان، فريبرز واحدي عصر امروز در مراسم تقدير از دست‌اندركاران كاهش تصادفات جاده‌‌اي در استان اصفهان با اشاره به اينكه نخستين و طبيعي‌ترين سيستم ارتباطي بين انسان‌ها راه‌ است، بيان داشت: راه‌ها به مثابه شريان اقتصادي كشور تعيين شده‌اند. وي با بيان اينكه هرگونه مشكل در حوزه راه‌ها مشكلاتي را در حوزه مباحث اجتماعي و اقتصادي ايجاد مي‌كند، تصريح كرد: در حال حاضر 192 هزار كيلومتر راه در كشور وجود دارد. مديركل راهداري و ايمني راه‌هاي سازمان راهداري و حمل و نقل جاده‌اي كشور تصريح كرد: از اين ميزان 75 هزار كيلومتر راه اصلي و فرعي محسوب مي‌شود كه 26 هزار كيلومتر از اين مقدار مذكور راه‌هاي شرياني براي ارتباط استان‌ها با يكديگر است. وي با اشاره به اينكه بودجه‌اي كه براي نگهداري از اين سرمايه متناسب با نرم جهاني بين كشورهاي مختلف در نظر گرفته مي‌شود بين دو تا شش درصد است، افزود: در كشورهاي فقير دو درصد و در كشورهاي توسعه ‌يافته شش درصد به منظور نگهداري راه‌ها اختصاص داده مي‌شود. * سرمايه‌گذاري در بخش ايمني‌سازي راه‌ها نمي‌شود واحدي يادآور شد: در صورتي كه كشور ايران چهار درصد براي ايمن‌سازي راه‌ها سرمايه اختصاص دهد، سالانه نيازمند 3 هزار ميليارد تومان است كه البته در شرايط كنوني متناسب با ارزش راه‌ها سرمايه‌گذاري در بخش ايمني‌سازي اتفاق نمي‌افتد. وي با تاكيد بر اينكه وضعيت ايمني راه كشورمان در وضعيت مطلوبي قرار ندارد، بيان داشت: اين شرايط متناسب با فرهنگ كشورمان نيست. مديركل راهداري و ايمني راه‌هاي سازمان راهداري و حمل و نقل جاده‌اي كشور با اشاره به دو شاخص بين‌المللي كه سازمان بهداشت جهاني در مورد ايمني راه‌‌ها در دنيا در نظر گرفته است، افزود: طبق آمار برآورد شده از 100 هزار نفر جمعيت در كشور ايران 31 نفر در سوانح رانندگي جان خود را از دست مي‌دهند. اين مسئول با بيان اينكه در پايان سال 1388 و 1389 ميزان كشته‌هاي رانندگي در كشور 11.9 درصد بوده‌اند گفت: براساس ميزان افزايش وسايل نقليه در ناوگان حمل و نقل عمومي و جاده‌اي زيرساخت‌ها توسعه نيافته است. * 23249 نفر در تصافات رانندگي جان خود را از دست دادند وي با اشاره به اينكه 23 هزار و 249 نفر در سال گذشته در جاده‌هاي درون و برون‎شهري جان خود را از دست داده‌‌اند، اظهار داشت: اين در حالي است كه 61 درصد قرباني‌ها در جاده‌ها بوده‌اند و 75 درصد تصادفات كشور مربوط به حوزه درون‏شهري و 25 درصد در جاده‌ها اتفاق افتاده است اما ميزان تلفات جاده‌اي بيشتر بوده است. واحدي بيشترين عامل تصادفات را خواب آلودگي رانندگان و سرعت‌ غيرمجاز دانست و ابراز داشت: بايد در اين حوزه برنامه‌ريزي اصولي و خاصي را مدنظر قرار داد. اين مسئول با تاكيد بر اينكه 22 ارگان و نهاد در موضوع ايمني راه‌ها و كاهش تصادفات رانندگي حضور دارند، بيان داشت: پاسخگويي همه اين نهادها و سازمان‌ها به‏عهده وزارت راه و ترابري و ادارات مربوطه در استان‌ها است. وي با اشاره به اينكه 23 هزار كشته و 300 هزار مجروح كه يك سوم آنها نيز معلول مي‌شوند در سال به طور معمول هفت درصد از رشد توليد ناخالص ملي را نشانه رفته‌اند، ابراز داشت: 6.66 درصد رشد توليد ناخالص ملي كشور است كه همه اين ميزان مذكور در تصادفات رانندگي هدر مي‌رود. * يك‎سوم تخت بيمارستان كشور مجروحان تصادفات هستند مديركل راهداري و ايمني راه‌هاي سازمان راهداري و حمل و نقل جاده‌اي كشور با بيان اينكه روزانه 20 ميليارد تومان هزينه ناشي از تصادفات در كشور است، تاكيد كرد: بايد به اين موضوع توجه خاصي شود و كاري گروهي به منظور اقدام اساسي در اين زمينه انجام شود. وي دومين عامل مرگ و مير در كشور را تصادفات رانندگي دانست و گفت: بيش از يك‏سوم تخت‌هاي بيمارستان‌هاي كشور به قربانيان رانندگي اختصاص مي‌يابد. واحدي با تاكيد بر اينكه 60 درصد افرادي كه در تصادفات رانندگي از بين مي‌روند بين سنين 20 تا 40سالگي هستند، خاطرنشان كرد: اين قشر مولد كار در كشورمان هستند. انتهاي پيام/ف‌/ن20*</TEXT>
</DOC>
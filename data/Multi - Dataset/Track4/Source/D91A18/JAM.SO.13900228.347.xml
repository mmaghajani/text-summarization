<?xml version="1.0" encoding="utf-8" ?>
<DOC>
<DOCNO>347</DOCNO>
<DATE-TIME>1390/02/28</DATE-TIME>
<CATEGORY>اجتماعی</CATEGORY>
<TITLE>معاون سازمان پزشکي قانوني خبر‌داد:
23هزار مرگ ناشي‌از تصادف درسال89</TITLE>
<SUMMARY>جام جم آنلاين: معاون سازمان پزشکی قانونی کشور از افزایش 1.2 درصدی مرگ ناشی از تصادفات رانندگی در سال گذشته خبر داد و افزود: سال 89 پزشکی قانونی مجوز دفن 23 هزار و 249 جسد را که بر اثر تصادفات رانندگی جان باخته بودند صادر کرده است.</SUMMARY>
<NARRATIVE></NARRATIVE>
<TEXT>
عبدالرزاق برزگر در گفتگو با  مهر با بیان اینکه در سال گذشته 23 هزار و 249 نفر در تصادفات جاده ای کشته شده اند، گفت: بیشترین آمار کشته ها مربوط به آذرماه (17 درصد) و کمترین مربوط به اسفند ماه (20 -) است.

وی افزود: 61 درصد کشته ها مربوط به جاده های برون شهری، 28 درصد جاده های درون شهری، 10 درصد جاده های روستایی و الباقی هم نامعلوم است.

معاون پزشکی و آزمایشگاهی سازمان پزشکی قانونی کشور بیشترین افزایش در مرگ های ناشی از تصادفات سال گذشته را نسبت به سال 88 مربوط به استان های کهگیلویه و بویراحمد و مرکزی و کمترین را در استانهای ایلام و خراسان شمالی عنوان کرد و افزود: بر اساس آمارها استان تهران با دو هزار و 273 نفر، فارس با یکهزار و 863 نفر، خراسان رضوی یکهزار و 849 نفر بیشترین و استانهای ایلام با 176 نفر و کهگیلویه و بویر احمد با 184 نفر کمترین تعداد کشته های حوادث رانندگی را داشتند. 

برزگر اظهار داشت: بررسی ها نشان می دهد 79 درصد کشته ها ناشی از تصادفات را مردان و 21 درصد را زنان تشکیل می دهند که در زمان وقوع تصادف 42 درصد از افراد کشته شده راننده، 23 درصد عابر پیاده و 33 درصد سرنشین بوده اند.

وی با بیان اینکه 49 درصد از قربانیان تصادفات بر اثر برخورد دو وسیله نقلیه جان خود را از دست داده اند گفت: 23 درصد کشته ها بر اثر برخورد وسیله با عابر پیاده و 20 درصد بر اثر واژگونی جان داده اند.

معاون سازمان پزشکی قانونی اظهار داشت: 35 درصد قربانیان با خودروی سواری، 26 درصد موتورسیکلت، 7 درصد وانت بار، 5.6 درصد موتورسیکلت و 3.8 درصد اتوبوس و مینی بوس تصادف کرده اند.

برزگر تصریح کرد: 53 درصد افراد در تصادفات سال گذشته به علت ضربه به سر، 27 درصد شکستگی های متعدد و 6 درصد بر اثر خونریزی جان خود را از دست داده اند.

همچنین محل فوت قربانیان 50 درصد در محل تصادف، 8 درصد حین انتقال به بیمارستان و 40 درصد در بیمارستان جان خود را از دست داده اند.
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>360</DOCNO>
<DATE-TIME>1391/03/22</DATE-TIME>
<CATEGORY>اجتماعی</CATEGORY>
<TITLE>رئيس پليس راهنمايي و رانندگي خبرداد:
پراید، وانت پیکان و وانت نیسان رکورددار تصادفات</TITLE>
<SUMMARY></SUMMARY>
<NARRATIVE></NARRATIVE>
<TEXT>
پلیس > پلیس راهنمایی  - رئیس پلیس راهنمایی و رانندگی نیروی انتظامی گفت: تحول بنیادین در نظام صدور و آموزش متقاضیان دریافت گواهینامه رانندگی از برنامه‌های مهم و اولویت‌دار راهور ناجا در سال‌جاری است.


اسکندر مومنی افزود: عامل انسانی یکی از چهار عامل مهم تلفات حوادث رانندگی است، بر این اساس در صدور گواهینامه‌های رانندگی بازبینی مجدد می‌شود.

پراید، وانت پیکان و وانت نیسان؛ بیشترین تصادفات 

وی با اشاره به اقدامات صورت‌گرفته در سال90 برای کاهش آمار تخلفات گفت: اگرچه در مجموع تخلفات حادثه ساز کم شده است اما سبقت غیرمجاز هنوز جزو تخلفاتی به شمار می‌رود که آمار آن افزایش دارد.مومنی گفت: در ایمنی خودرو در سال90 حرکت رو به جلویی داشتیم اما پراید، وانت‌پیکان و وانت نیسان بیشترین تصادفات را در سال90 به‌خود اختصاص دادند.رئیس پلیس راهنمایی و رانندگی افزود: از نظر تلفات حوادث رانندگی هم‌اکنون به اندازه میانگین جهانی هستیم (به ازای هر 10هزار وسیله نقلیه هشت نفر) و دیگر ایران جزو کشورهای نخست در این زمینه نیست.


وی اضافه کرد: از نظر استانی نیز در همه استان‌های کشور با کاهش تلفات روبه‌رو بودیم به جز استان بوشهر که 0.8 درصد افزایش آمار در این زمینه داشته است.وی در ادامه افزود: در دوماهه اول امسال نیز روند کاهش تلفات ادامه داشته است اما روند لحظه‌ای تقاضای سفر و خودرو که همراه با توسعه زیرساخت‌ها نیست، نگرانی‌هایی را به‌وجود آورده است. مومنی تصریح کرد: مجموعه قوانین کشور درخصوص بازدارندگی رفتار متخلفان مؤثر بوده است اما درخصوص تکالیف دستگاه‌ها و حقوق مردم، قوانین کارایی لازم را ندارند، باید قوانین بازدارنده لازم برای دستگاه‌های ذی‌ربط وجود داشته باشد.رئیس پلیس راهور ناجا نهادینه‌کردن قانون جدید و گسترش سیستم‌های هوشمند در راه‌های کشور را از دیگر برنامه‌های سال 91 عنوان کرد و گفت: درسال 91 دو هزار کیلومتر از راه‌های کشور به سیستم کاملا هوشمند مجهز خواهد شد.

تخلفات موتورسواران 

وی از ساماندهی موتورسواران با چند اولویت عمده همزمان با آغاز فصل تابستان خبر داد و گفت: براین اساس با عدم‌استفاده از کلاه‌ایمنی، حرکت در پیاده‌رو، حرکت در خلاف جهت و عبور ازچراغ قرمز توسط موتورسواران در کنار سایر تخلفات آنها برخورد خواهد شد.

مومنی با اشاره به اینکه سالانه پنج‌هزار کشته در بخش موتورسیکلت داریم که 70درصد آنها به‌دلیل ضربه به سر و عدم‌استفاده از کلاه ایمنی است گفت: قطعا با استفاده از کلاه ایمنی می‌توان شمار کشته‌های موتورسواران را حدود چهارهزار نفر کاهش داد.

وی از یکپارچه‌سازی‌ تخلفات موتورسواران مانند خودروها از تابستان امسال خبر داد و گفت: از 31 خردادماه تمام تخلفات موتورسواران مانند نمرات منفی و سوابق رانندگی آنها در سیستم اجرائیات یکپارچه شده و حتما مالکان موتورسیکلت‌ها در نقل و انتقالات خود به این مسائل توجه جدی کنند. لذا تأکید می‌کنیم که مالکان موتورسیکلت‌ها حتما در زمان نقل و انتقال نسبت به نقل و انتقال قطعی موتورسیکلت خود مانند خودرو اقدام کنند تا با مشکلات بعدی مواجه نشوند.

مدیریت سرعت

مومنی با بیان اینکه پلیس توانست سرعت را در کشور مدیریت کند، افزود: از ابتدای سال تا‌کنون متأسفانه بر اثر 327 فقره سبقت غیرمجاز 514 نفر در تصادفات رانندگی کشته شده‌اند ضمن اینکه 478 نفر نیز به‌علت وقوع 427 مورد تصادف و توجه نداشتن به جلو جان خود را از دست داده‌اند.

رئیس پلیس راهور درخصوص واردات خودرو مازراتی و شماره‌گذاری آن از سوی پلیس گفت: این خودروی چندصد میلیونی مجوزهای ورود را گرفته اما پلیس تا‌کنون آن را شماره‌گذاری نکرده است.سردار مومنی افزود:برای ما نیز جای سؤال است که ورود این خودروی گران‌قیمت در سال تولیدملی چه دغدغه‌ای را از مردم رفع می‌کند؟

وی در پاسخ به سؤال خبرنگاری در مورد بستن راه‌ها از سوی سازمان راهداری، گفت: وظیفه بستن راه‌ها بر عهده پلیس است اما هماهنگی‌های لازم با سازمان راهداری انجام می‌شود.رئیس پلیس راهور ناجا افزود: در مورد بسته شدن جاده هراز نیز در این مورد اشتباهاتی رخ داده است که به‌زودی این مشکل رفع و طی امروز یا فردا جاده هراز بازگشایی می‌شود. سردار مومنی با اشاره به اعلام اول تیر ماه برای جلوگیری از تردد خودروهای فرسوده گفت: این اعلام به منزله جلوگیری از تردد و برخورد پلیس نیست و راه‌حل‌های دیگری در این باره پیش‌بینی شده است.

وی اظهار داشت: دولت پس از آن مصوبه، مصوبه دیگری را تصویب کرد که تسهیلاتی را برای دارندگان خودروهای فرسوده قائل می‌شود. ما نیز می‌دانیم که بخشی از زندگی افراد به وسیله این خودروها می‌گذرد.وی با بیان اینکه موارد توقیف در قانون مشخص است، گفت: جلوگیری از تردد خودروها سیاست کلی دولت نیست. توقیف آخرین مرحله برخورد با این خودروهاست در صورتی‌که راه‌های بسیاری ازجمله رایزنی در مورد تغییر زمان فرسودگی وجود دارد.
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>359</DOCNO>
<DATE-TIME>1391/03/22</DATE-TIME>
<CATEGORY>اجتماعی</CATEGORY>
<TITLE>استاندار اردبیل:
60 درصد تصادفات با رفع نقاط حادثه‌خیز تعدیل می‌شود</TITLE>
<SUMMARY>خبرگزاری فارس: استاندار اردبیل گفت:‌ 60 درصد تصادفات منجر به فوت و جرح استان اردبیل با رفع نقاط حادثه‌خیز به ویژه اصلاح تقاطع جاده‌های روستایی اتصالی به جاده‌های اصلی برطرف می‌شود.
</SUMMARY>
<NARRATIVE></NARRATIVE>
<TEXT>

به گزارش خبرگزاری فارس از اردبیل، سید حسین صابری صبح امروز در جلسه کمیسیون ایمنی راه‌ها در اردبیل اظهار داشت:‌ در 75 روز گذشته میزان تصادفات و تخلفات رانندگی در حوزه برون شهری 31 درصد کاهش یافته است که این رقم بالاتر از تعهد کشوری بوده است.

وی خاطرنشان کرد: تعداد کشته‌های جاده‌های استان در همین مدت 35 درصد کاهش یافته که نشان از اصلاح برخی از نقاط حادثه‌خیز، مراقبت‌ دستگاه‌های خدمات‌رسان و ارتقای فرهنگ ایمنی و رانندگی صحیح است.

استاندار اردبیل گفت: در دو ماه گذشته نیز تعداد تصادفات درون شهری در استان اردبیل 24 درصد کاهش یافته که ادامه همین روند می‌تواند استان اردبیل را در پایان سال به یک استان برتر در زمینه کاهش تصادفات برون و درون شهری تبدیل کند.

این مسئول ادامه داد: در حوزه درون شهری همچنین تعداد تصادفات منجر به فوت نیز 47 درصد کاهش یافته به طوری که بیشترین درصد تصادفات عابر پیاده و موتورسیکلت بوده که در این زمینه باید پلیس راه و راهنمایی و رانندگی تدبیری درست داشته باشد.

وی ضرورت اصلاح و کنترل جاده‌های ورودی استان را به ویژه از محور سراب – نیر، اسالم – خلخال، پونل – خلخال و آستارا یادآور شد و گفت: ضرورت دارد در این محورها در آستانه تعطیلات تابستانی لکه‌گیری انجام شده و با نصب تابلوهای راهنمایی و رانندگی و علایم ایمنی حاشیه جاده‌ها نیز از نخاله‌ها و زباله‌های متعدد پاکسازی شود.

صابری تصریح کرد: با توجه به اینکه بیشترین تصادفات در نقاط حادثه‌خیز به ویژه جاده‌های اتصالی روستایی به جاده اصلی رخ می‌دهد ضرورت دارد با یک برنامه‌ریزی و راهکار درست در این زمینه به گونه‌‌ای حرکت کنیم تا تصادفات و تلفات به حداقل برسد.

استاندار اردبیل به برگزاری جلسه ویژه برای رسیدگی به مشکلات شهر توریستی سرعین اشاره کرد و افزود: در این شهر برای کنترل و پیشگیری از برخی آسیب‌های حوزه راهنمایی و رانندگی ضرورت دارد با تشخیص مسئولان سرعت‌گیر و یا دیگر امکانات تعبیه شود تا تصادف در این شهر توریستی به کمترین میزان برسد.

این مسئول بیان داشت: با اعمال قوانین و کمترین هزینه می‌توان با حذف و اصلاح برخی تقاطع‌ها و همچنین سخت‌گیری در حفظ مقررات به نفع منابع عمومی و مصالح جامعه کار کرد و از برخی مصلحت‌اندیشی‌ها دور بود.

به گزارش خبرگزاری فارس از اردبیل، صابری در پایان سخنان خود ابراز داشت: هر چند با نصب سرعت‌گیرها به دلیل استاندارد نبودن مخالف هستم اما باید در کمربندی دوم اردبیل با یک حرکت درست از وقوع تصادفات حادثه‌ساز جلوگیری کرد و به جای صرف 200 میلیارد تومان برای احداث کمر‌بندی سوم با اصلاح کمر‌بندی دوم به ویژه کندروها و تندروها تصادفات را به حداقل رساند.

انتهای پیام/خ10/پ3003
</TEXT>
</DOC>
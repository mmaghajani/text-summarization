<?xml version="1.0" encoding="utf-8" ?>
<DOC>
<DOCNO>353</DOCNO>
<DATE-TIME>1390/10/03</DATE-TIME>
<CATEGORY>اجتماعی</CATEGORY>
<TITLE>با وجود كاهش 13 درصدي تلفات رانندگي
آمار تصادفات و کشته‌ها در 8 ماه گذشته؛ هر 24 دقیقه یک نفر می‌میرد</TITLE>
<SUMMARY></SUMMARY>
<NARRATIVE></NARRATIVE>
<TEXT>
اجتماع > نهادها  - گروه اجتماعی: 
از ابتدای فروردین تا پایان آبان ماه سال 90، حدود 15 هزار نفر در نبرد نابرابر تن و جان انسانی با پیکر بی‌جان و آهنین خودرو‌ها، جان باخته‌اند؛ یعنی روزانه 60 نفر. این تعداد 13 درصد نیز کمتر از 8 ماه نخست سال 89 است.


 پزشکی قانونی جزئیات آمار جدید را اینگونه اعلام کرده است: در 8 ماه امسال، 14 هزار و 977 نفر در حوادث رانندگی جان باختند که در مقایسه با مدت مشابه سال گذشته (17 هزار و 219 نفر) 13 درصد کاهش را نشان می‌دهد. این 14 هزار و 977 نفر تنها کشته‌شدگان حوادث رانندگی هستند که در صحنه تصادف جان سپرده‌اند و کشته‌شدگان بعد از حادثه در آن لحاظ نشده است.

همچنین در 8 ماه نخست امسال، آمار 216 هزار و 278 مصدوم حوادث رانندگی در پزشکی قانونی ثبت شده است که از این تعداد 157 هزار و 437 نفر مرد و 58 هزار و 841 نفر زن هستند. به‌کاربردن عبارت «مجروح» برای این گروه تعریف مبهمی از میزان فاجعه ایجاد می‌کند. این در حالی است که همواره بخش زیادی از مجروحان جاده‌ای را افراد قطع نخاع و قطع عضو شده تشکیل می‌دهند. مصدومان حوادث رانندگی امسال نیز در مقایسه با مدت زمان مشابه سال قبل، 5.2 درصد کاهش یافته است. تعداد مصدومان حوادث رانندگی 8 ماه نخست سال گذشته، 228 هزار و 233 نفر بود.

از کشته‌شدگان حوادث رانندگی 8 ماه نخست امسال 11 هزار و 662 نفر مرد و 3 هزار و 315 نفر زن بودند. بیشترین تلفات حوادث رانندگی با 9 هزار و 136 مورد در جاده‌های برون شهری و پس از آن با 4 هزار و 291 نفر در تصادفات درون‌شهری، هزار و 436 نفر در جاده‌های روستایی و محل مرگ 114 نفر نامعلوم گزارش شده است. بالاترین آمار تلفات حوادث رانندگی با یکهزار و 275 کشته، در استان خراسان رضوی ثبت شده و تهران با هزار و 182 و فارس با ‌هزار و 170کشته، پس از استان خراسان رضوی قرار دارند. در بین کمترین‌ها نیز، استان ایلام با 113، کهگیلویه و بویراحمد با 114و خراسان جنوبی با 145 نفر، به‌ترتیب استان‌های دارای کمترین تلفات رانندگی بوده‌اند.

در این بین استان هرمزگان با28.8درصد کاهش (294 کشته در 8 ماه نخست امسال در مقایسه با 413 نفر در مدت زمان مشابه سال گذشته)، استان خراسان جنوبی با 9/27 درصد کاهش (145کشته در 8 ماه نخست امسال در مقایسه با 201 نفر در مدت زمان مشابه سال گذشته) و پس از آن استان آذربایجان غربی با 24 درصد کاهش (453 کشته در 8 ماه نخست امسال در مقایسه با 596 نفر در مدت زمان مشابه سال گذشته) بیشترین کاهش را در تعداد تلفات حوادث رانندگی در 8 ماه نخست امسال داشته‌اند.
</TEXT>
</DOC>
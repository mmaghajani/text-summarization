<?xml version="1.0" encoding="utf-8" ?>
<DOC>
<DOCNO>369</DOCNO>
<DATE-TIME>1390/10/21</DATE-TIME>
<CATEGORY>سیاسی</CATEGORY>
<TITLE>‌سان‌ سوچي نامزدي‌اش را در انتخابات پارلماني ميانمار تاييد كرد</TITLE>
<SUMMARY></SUMMARY>
<NARRATIVE></NARRATIVE>
<TEXT>
حزب آنگ سان سوچي، رهبر دموكراسي‌خواه ميانمار ديروز اعلام كرد كه وي براي به دست آوردن كرسي نامزد انتخابات آتي پارلماني اين كشور مي‌شود. سوچي سال‌گذشته گفت كه براي انتخابات پارلماني 2012 كشورش كانديدا مي‌شود، اما از آن زمان به بعد از موضع خود عقب‌نشيني كرده بود. اين برنده جايزه صلح نوبل، زماني زنداني سياسي بوده و در صورت برنده شدن در انتخابات براي اولين‌بار خواهد بود كه در پارلمان حضور مي‌يابد. وي در جريان انتخابات نوامبر 2010 ميلادي تحت بازداشت خانگي بود و حزبش با نام ليگ ملي براي دموكراسي، انتخابات 2010 را تحريم كرد؛ چرا كه وي از شركت در آن منع شده بود.
به گزارش ايسنا، تصميم آنگ سان سوچي براي رقابت به صورت فردي در انتخابات آوريل سال جاري ميلادي جديدترين راي اعتماد او به اصلاحات دولت ميانمار است كه شامل مشروعيت دادن به اتحاديه‌هاي كارگري و افزايش آزادي مطبوعات مي‌شود. نيان وين، سخنگوي حزب سوچي ديروز گفت كه وي در جريان نشست اين حزب كه روز دوشنبه برگزار شد، نامزدي خود را اعلام كرد. چند روز قبل رهبر دموكراسي‌خواه ميانمار اعلام كرده بود نمي‌تواند بگويد آيا شخصا در رقابت‌هاي انتخابات مياندوره‌اي شركت مي‌كند يا خير وي در مصاحبه‌اي با آسوشيتدپرس گفته بود كه تصميمش را اواخر همين ماه اعلام مي‌كند. سوچي همچنين احتياط خوشبينانه خود را در مورد اصلاحات انجام‌شده توسط دولت ميانمار اعلام كرد. آنگ سان سوچي گفت: گمان مي‌كنم موانع و خطراتي وجود دارد كه ما بايد مراقب آنها باشيم. من نگران اين موضوع هستم كه چه مقدار حمايت از سوي ارتش براي انجام تغييرات نياز است.

اين در حالي است ، كشورهايي كه تحريم‌هايي را عليه ميانمار اعمال كرده بودند، هم‌اكنون گام‌هايي را براي بهبود روابط با اين كشور برداشته‌اند. به طوري كه در نوامبر سال گذشته ميلادي هيلاري كلينتون، وزير امور خارجه آمريكا به اين كشور سفر كرد و روز دوشنبه نيز استراليا اولين كشوري شد كه در جهت كاهش تحريم‌ها عليه ميانمار گام برمي‌دارد.
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>373</DOCNO>
<DATE-TIME>1391/01/14</DATE-TIME>
<CATEGORY>سیاسی</CATEGORY>
<TITLE>آغاز عصر تازه در ميانمار</TITLE>
<SUMMARY>جام جم آنلاين: آيا پس از پيروزي مخالفان در انتخابات ميان دوره اي ميانمار (برمه) عصر تازه اي در اين كشور آغاز خواهد شد؟</SUMMARY>
<NARRATIVE></NARRATIVE>
<TEXT>
مترجم بهرام افتخاري - به گزارش روز دوشنبه جام جم آنلاين به نقل از شبكه يورونيوز، در هر حال آغاز يك عصر تازه در ميانمار آرزوي خانم آنگ سان سوچي بود. حزب او مدعي كسب 43 كرسي از 44 كرسي پارلماني در انتخابات ميان دوره اي است، از همه مهمتر اينكه خود آنگ سان سوكي نيز براي نخستين بار در حيات سياسي اش يك كرسي پارلمان ميانمار را به دست آورده است.

سوچي پس از انتخابات تاريخي روز يكشنبه اول آوريل در برابر طرفدارانش گفت: ما اميدواريم كه يك عصر تازه در كشور آغاز شود كه در آن نقش مردم در حيات سياسي روزانه به مراتب پررنگتر باشد. در عين حال ما اميدواريم كه مي توانيم راه دورتري را تا حصول به وفاق و آشتي ملي بپيماييم.

رهبر مخالفان ميانمار افزود: ما آرزومنديم تمام كساني كه در روند دستيابي به صلح و رفاه كشورمان قصد پيوستن به ما را دارند ، درجمع خود بپذيريم.

در انتخابات مياندوره اي  پارلمان ميانمار طرفداران سوچي بيش از 40 كرسي از مجموع 440 كرسي پارلمان سفلي اين كشور را به دست آوردند، بنا براين دولت ميانمار كه در سال گذشته به روي كار آمده است فعلا  دليلي براي هراس نخواهد داشت. علاوه بر اين، حزب حاكم اميد دارد در پي اين انتخابات توجه جامعه بين المللي را به سوي سياست درهاي گشوده اش جلب نمايد.

اتحاديه كشورهاي آسياي جنوب شرقي (آ.سه.آن) انتخابات روز گذشته ميانمار را "آزاد، عادلانه و شفاف" دانست. مساله اي كه مي تواند موجب خشنودي رييس جمهور برمه شود كه به شدت اميدوار به لغو تحريم هاي بين المللي است.

اتحاديه اروپا به نوبه خود در پايان ماه جاري ميلادي با  احتمال ارسال يك سيگنال مثبت در تحريم هايي كه عليه ميانمار برقرار كرده است ، تجديدنظر خواهد كرد.
</TEXT>
</DOC>
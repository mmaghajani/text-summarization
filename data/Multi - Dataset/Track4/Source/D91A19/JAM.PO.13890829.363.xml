<?xml version="1.0" encoding="utf-8" ?>
<DOC>
<DOCNO>363</DOCNO>
<DATE-TIME>1389/08/29</DATE-TIME>
<CATEGORY>سیاسی</CATEGORY>
<TITLE>تاکيد سان سوكي بر مبارزه‌ صلح‌آميز</TITLE>
<SUMMARY>جام جم آنلاين: خانم آنگ سان سوكي رهبر اپوزيسيون برمه ( ميانمار) يک هفته پس از آزادي از حبس خانگي بر ادامه‌ مبارزات صلح‌آميز تاکيد کرد. در همين حال نظاميان حاکم بر کشور سعي در محدود کردن فعاليت حزب متبوع سان ‌سوكي ، «اتحاد ملي براي دموکراسي» دارند.</SUMMARY>
<NARRATIVE></NARRATIVE>
<TEXT>
رهبر اپوزيسيون برمه و برنده‌ جايزه نوبل صلح حدود يک هفته پس از انتخابات پارلماني هقتم نوامبر در اين کشور از حبس خانگي رهايي يافت. آنگ سان سوكي 21 سال پيش در انتخابات پيروز شد اما نظاميان مانع از دست يافتن او به قدرت شدند. او از آن زمان 15 سال را در زندان و نيز حبس خانگي به سر برده است. ژنرال‌هاي حاکم بر برمه به‌رغم لغو حبس خانگي سوكي فعاليت‌هاي او را به شدت زير نظر دارند و مي‌کوشند در ارتباط او با مردم اخلال کنند.

آواره کردن بيماران پس از بازديد سان سوكي

صبح روز شنبه 20 نوامبرمنابع خبري از لغو مجوز فعاليت يک مرکز نگهداري بيماران مبتلا به ايدز در برمه خبر داده‌اند. بنابر گزارش‌ها اين اقدام حکومت نظامي سه روز پس از بازديد سان ‌سوكي از اين مرکز انجام شده است. در اين کشور پذيرش ميهمان در هر ساختمان با دريافت مجوزي ممکن است که هر دو هفته يکبار بايد تمديد شود.

مسئولان مرکز يادشده مي‌گويند مقامات محلي به آنها خبر داده‌اند که برخلاف سابق مجوز اين مرکز تمديد نمي‌شود و حدود 80 بيماري که در اين اقامتگاه نگهداري مي‌شوند بايد تا يک هفته‌ ديگر مرکز را ترک کنند. ظاهرا انگيزه‌ اصلي لغو مجوز، بازديد سان ‌سوكي از مرکز و سخنراني در برابر 600 نفر از اهالي آن منطقه بوده است.

مجوز براي فعاليت حزبي

نگراني و وحشت نظاميان از فعاليت‌هاي سان سوكي 65 ساله بي‌جهت نيست. در يک هفته‌اي که از آزادي رهبر حزب منحل شده‌ "اتحاد ملي براي دموکراسي" مي‌گذرد جنب و جوش کم سابقه‌اي در زندگي سياسي برمه به چشم مي‌خورد. مجوز فعاليت اين حزب پس از امتناع از شرکت در انتخابات هفتم نوامبر لغو شده است.

آنگ سان سوكي در هفت روز گذشته ده‌ها مصاحبه با نشريه‌ها و فرستنده‌هاي مختلف جهان انجام داده است و تقريبا هر روز در دفتر مرکزي حزب که نظاميان به‌رغم لغو مجوز، فعاليت اعضايش را تحمل مي‌کنند حاضر مي‌شود. سوكي روز چهارشنبه در دادگاهي حاضر شد تا اجازه‌ از سرگيري فعاليت قانوني حزب‌ تحت رهبري‌اش را درخواست کند.

احتياط ژنرال‌ها در برابر اپوزيسيون

ناظران معتقدند ژنرال‌هاي حاکم بر برمه از سويي مي‌کوشند سان سوكي را مرعوب کنند و از سويي ديگر تا حدودي از خود انعطاف نشان مي‌دهند؛ يکي از سرکردگان نظاميان چند روز پيش رهبر اپوزيسيون را به يک ديدار رودررو دعوت کرد. سان سوكي از اين ديدار استقبال کرده اما خاطر نشان مي‌کند منظور از آن نبايد "نوشيدن يک فنجان چاي باشد." او خواهان گفتگوهاي مشخص بر سر مسائل اساسي کشور شده است.

برنده‌ جايزه ‌نوبل صلح در گفتگو با نشريه‌ آلماني "اشپيگل" خواستار تحولات بنيادين در کشورش شده است. او تاکيد مي‌کند «تا زماني که قانون در برمه حاکم نشود، مي‌توانند هر کسي را در هر مکاني بازداشت کنند.» سان سوكي با اشاره به وضعيت بحراني اقتصادي و تشنج‌هاي قومي در برمه به وجود زندانيان سياسي و افزايش شمار مهاجران از کشور انتقاد کرده است.

آزادي زندانيان، تحقيق درباره تقلب

در برمه بيش از 2100 تن از فعالان تشکل‌هايي که خواهان برچيدن حکومت نظامي هستند در زندان به سر مي‌برند.آنگ سان سوكي ضمن دفاع از تصميم حزبش در تحريم انتخابات اخير، تصريح مي‌کند ديگر احزاب اپوزيسيون که در انتخابات شرکت کردند در آخر بازنده بودند.

«اتحاد ملي براي دموکراسي» نظاميان را که بيش از 80 درصد از کرسي‌هاي پارلماني را در اختيار گرفته‌اند به تقلب متهم مي‌کند. رهبر «اتحاد ملي» از هوادارانش خواست با تشکيل کميسيوني درباره موارد تخلف و تقلب در انتخابات تحقيق کنند. سان سوكي خواستار آزادي تمام زندانيان سياسي و ائتلاف تشکل‌هاي دموکرات شده است.

سوكي پس از آزادي در برابر خبرنگاران گفت درهاي تشکل ما به روي تمام نيروهايي که براي دمکراسي مبارزه مي‌کنند باز است؛ اين يکي از اعتقادات بنيادي ما بوده و اينچنين نيز خواهد بود. آنگ سان سوكي همچنين تاکيد مي‌کند مشکلات برمه بايد "از راه‌هاي مسالمت‌آميز" حل شود.

دويچه وله
</TEXT>
</DOC>
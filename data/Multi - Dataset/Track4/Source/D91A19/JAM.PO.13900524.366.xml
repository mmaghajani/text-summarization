<?xml version="1.0" encoding="utf-8" ?>
<DOC>
<DOCNO>366</DOCNO>
<DATE-TIME>1390/05/24</DATE-TIME>
<CATEGORY>سیاسی</CATEGORY>
<TITLE>توافق خانم سوكي با دولت برمه</TITLE>
<SUMMARY>جام جم آنلاين: آنگ سان سوكی رهبر اپوزیسیون برمه ( ميانمار) پس از آزادی از سال ها بازداشت خانگی نخستین سفر سیاسی خود را در پیش گرفت. خانم سوكی در مذاکره با نماینده دولت نظامي وعده داد، در صورت فعالیت آزاد برای حزب‌اش، در جهت آشتی ملی و صلح و ثبات در کشور همکاری کند.</SUMMARY>
<NARRATIVE></NARRATIVE>
<TEXT>
به گزارش دويچه وله، آنگ سان سوكی، رهبر حزب اتحاد ملی برای دمکراسی برمه برای اولین بار از زمان آزادی از حبس خانگی، برای انجام فعالیت های سیاسی از رانگون، پایتخت سابق برمه، خارج شد.

خانم سوكی 66 ساله که رهبری اپوزیسیون برمه را برعهده دارد، روز یکشنبه 14 اوت  وارد شهر باگو زادگاهش در 80 کیلومتری رانگون شد. وی در این سفر یک ‌روزه و مسالمت‌آمیز، مورد استقبال هزاران نفر نفر از هواداران خود قرار گرفت.

دولت نظامی برمه پس از آزادی خانم سوكی از حصر خانگی، به این برنده‌ی جایزه نوبل صلح در مورد سفرها و فعالیت‌های سیاسی‌اش هشدار داده بود. دولت برمه نگران است که این سفرها به ناآرامی در کشور دامن بزند.

امنیت سفر خانم سوكی را در این سفر ماموران امنیتی دولت برمه و اعضای حزب اتحاد ملی برای دموکراسی بر عهده دارند.

در روزها‌ی گذشته نشانه‌هایي توافق میان آنگ سان سوكی و دولت برمه بروز كرده است. پس از ملاقات جمعه‌ گذشته‌ این رهبر اپوزیسیون با وزیر کار دولت برمه، اعلام شد که دو طرف برای برقراری ثبات و توسعه‌ دمکراتیک کشور تلاش خواهند کرد.

دولت برمه تضمین کرده است، حزب تاکنون منحل اعلام‌شده‌ "اتحاد ملی برای دمکراسی" را در روند آشتی ملی وارد کند. دولت پیش‌شرط این اقدام را تقاضای ثبت این تشکل به‌عنوان یک حزب اعلام کرده است.

حزب "اتحاد ملی برای دمکراسی" ماه‌ها پیش از انتخابات پارلمانی نوامبر 2010 از سوی دولت نظامی برمه منحل اعلام شده بود، زیرا این حزب حاضر به قبول قانون انتخابات رژیم نظامی نبوده است.

این انتخابات پارلمانی پس از 20 سال برای نخستین بار برگزار شد.

نهادهای حقوق بشری و بسیاری از دولت‌های خارجی این انتخابات پارلمانی را "نمایشی مسخره" خوانده و هوداران خانم سوكی آن را تحریم کرده بودند.

به ویژ‌ه نفوذ و ورود گسترده‌ نظامیان به پارلمان و دولت این کشور، انتقادهای شدید داخلی و بین‌المللی را برانگیخته بود.

هرچند دولت جدید برمه به طور رسمی از غیرنظامیان تشکیل شده، ولی هیأت دولت به نظامیان این کشور نزدیک است. بسیاری از ژنرال‌های سابق به عضویت پارلمان و دولت درآمده‌اند.

آنگ سان سوكی مدت کوتاهی پس از انتخابات پرمناقشه‌ پارلمانی، از بازداشت خانگی چندین ساله آزاد شد.

در سال 1990 حزب "اتحاد ملی برای دمکراسی" اکثریت قاطعی را در انتخابات به دست آورد، ولی رژیم نظامی برمه هرگز این پیروزی را به رسمیت نشناخ و او را در خانه اش زندانی کرد.

آنگ سان سوكی که پانزده سال از 21 سال گذشته را در حبس خانگی گذرانده، سرانجام در پاییز سال گذشته از بازداشت خانگی آزاد شد.
</TEXT>
</DOC>
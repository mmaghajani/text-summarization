<?xml version="1.0" encoding="utf-8" ?>
<DOC>
<DOCNO>195</DOCNO>
<DATE-TIME>1390/10/27</DATE-TIME>
<CATEGORY>اقتصادی</CATEGORY>
<TITLE>معاون صندوق بین المللی پول:بحران یورو اقتصاد جهان را تهدید می کند </TITLE>
<SUMMARY>خبرگزاری فارس: معاون اول صندوق بین المللی پول هشدار داد ادامه وضعیت کنونی منطقه یورو می تواند اقتصاد جهانی را با فاجعه دردناکی روبرو کند.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس به نقل از فرانس پرس دیوید لیپتون تاکید کرد حل بحران مالی و بدهی اروپا نیازمند اجرای اقدامات شجاعانه و متهورانه ای است تا از حرکات مارپیچی اقتصاد منطقه یورو جلوگیری کند. ادامه وضعیت کنونی منطقه یورو می تواند اقتصاد جهانی را با فاجعه دردناکی روبرو کند.
 بر اساس این گزارش وی در نخستین سخنرانی رسمی خود پس از انتصاب به عنوان معاون اول صندوق بین المللی پول در جمع مقامهای ارشد مالی و بانک مرکزی جهان در هنگ کنگ تصریح کرد در سطح جهانی و بین المللی روند فعالیتهای اقتصادی و تجاری به شدت کاهش یافته است و ریسکها و خطرات زیادی اقتصاد جهان را تهدید می کند .
بر این اساس وی افزود در شرایط کنونی به جای اینکه با بدبینی به شرایط اقتصادی و مالی جهان نگاه کنیم باید به چشم اندازهای امید وار کننده ای که مسیر را برای عبور از این بحران هموار می کند توجه کنیم . 
اظهارات لیپتون در حالی است که کاهش رتبه اعتباری فرانسه و هشت کشور دیگر از سوی موسسه رتبه بندی اس اند پی کاهش یافته است . کاهش رتبه اعتباری کشورهای منطقه یورو تاثیر زیادی در افزایش نرخ بهره استقراض در این کشورها خواهد داشت . 
وی گفت خبر خوب این است که ما می دانیم چه سیاستهایی برای مقابله با بحران مالی منطقه یورو نیاز است و همه تلاش خود را برای متقاعد کردن مقامهای اروپایی برای اجرای این سیاستها و برنامه ها به کار می گیریم . 
وی افزود اگر کشورهای اروپایی تلاشهای خود برای مقابله با بحران را متمرکز نکنند این مساله به کاهش شدید اعتماد سرمایه گذاران و بازارهای مالی و در نتیجه کاهش رشد اقتصادی و اشتغال زایی منجر خواهد شد . 
وی گفت هیچ کشوری در جهان امروز که روابط به شدت تنگاتنگ و نزدیک است از بحران مالی منطقه یورو در امان نخواهد بود . این مساله در خصوص اقتصاد آسیا کاملا صادق است . بحران مالی منطقه یورو تا کنون تاثیر منفی شدیدی بر رشد اقتصادی آسیا داشته است . 
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>189</DOCNO>
<DATE-TIME>1390/08/02</DATE-TIME>
<CATEGORY>اقتصادی</CATEGORY>
<TITLE>تشدید اختلافات سران اتحادیه اروپا برای نجات یورو </TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > اروپا  - همشهری آنلاین:
در حالیکه سران اتحادیه اروپا وعده ارایه راه حل نهایی برای نجات یورو و کمک به کشورهای بدهکار را تا چهارشنبه آینده داده اند خبرها حکایت از اختلافات شدید بین آنان و هرج و مرج حاکم بر نشست‌های اخیر آنان دارد

به گزارش ایرنا، روز یکشنبه رهبران کشورهای اروپایی بعد از برگزاری نشستی در باره مقابله با بحران مالی کشورهای حوزه یورو و جلوگیری از کشیده شدن آن به دیگر کشورهای این حوزه از جمله ایتالیا و اسپانیا، وعده دادند که تا روز چهارشنبه آینده در باره طرحی برای حفاظت از یورو به نتیجه برسند.

نشست یک ‌روزه رهبران کشورهای اروپایی برای بررسی چگونگی مقابله با مشکل بدهی‌های دولت یونان در بروکسل برگزار شد.

عمده اختلاف نظر کشورهای اروپایی شیوه افزایش منابع مالی برای کمک به کشورهای بحران ‌زده حوزه یورو بویژه بدهی های سنگین یونان است. بدهی‌هایی که طبق برخی برآوردها به بیش از 300 میلیارد یورو می‌رسد.

نشست روزیکشنبه بدون نتیجه مشخصی پایان یافت و حالا همه چشم‌ها به چهارشنبه آینده دوخته شده است که قرار است، در انتهای یک نشست 6 روزه در چندین سطح از جمله وزرای دارایی کشورهای دارای واحد پولی یورو، وزرای دارایی و خارجه اتحادیه اروپا و نشست مشترک وزرای دارایی،روسای دولت ها و روسای نهادهای بین المللی طرح کاملی برای نجات یورو ارایه شود.

این درحالی است که کشورهای بزرگ مانند آمریکا و چین نیز اتحادیه اروپا را برای رسیدن به یک نتیجه زیر فشار قرارداده‌اند، زیرا نگران هستند که بی‌نتیجه ماندن مذاکرات روی اقتصاد جهانی نیز تاثیر بگذارد.

ظاهرا یکی از اختلافات بزرگ بین دولت‌های اروپایی طرح بخشش بدهی‌های دولت یونان است. برخی پیشنهادات میزان این بخشش‌ها را تا حدود 60 درصد عنوان می‌کنند، در حالیکه بانک ها و موسسات مالی بزرگ در برابر این خواسته دولت‌های اروپایی مقاومت کرده و مخالف آن هستند.

از سوی دیگر اختلاف نظر بین آلمان و فرانسه که چهارشنبه هفته قبل در نشست فرانکفورت با درگیری لفظی آنگلا مرکل و نیکلا سارکوزی نیز خود را نشان داد، تحلیلگران را به این فکر واداشته است که با این همه اختلاف چگونه می توان مشکل به این بزرگی را حل کرد. مشکلی که بخش عمده ایی از مسوولیت حل آن بر عهده فرانسه و آلمان خواهد بود.

سارکوزی دیروز نیز در بروکسل با دیوید کامرون نخست وزیر انگلیس بشدت درگیری لفظی پیدا کرده است.

به نظر می رسد که آلمان و فرانسه به عنوان موتور محرکه اتحادیه اروپا علاقه مند و یا توان ایفای چنین نقشی را ندارند.

به گفته دیپلمات ها، فرانسه می خواهد همچنان موتور اتحادیه اروپا باشد ، ولی بخاطرضعف اقتصادی نمی تواند، این کار را انجام دهد، آلمان نیز قصد بر عهده گرفتن چنین مسوولیتی را ندارد.

نگرانی از بر عهده گرفتن چنین مسوولیتی بدنبال آن افزایش یافت که بنابر گزارش مشترک بانک مرکزی اروپا، صندوق بین المللی پول و اتحادیه اروپا میزان بدهی ها و عمق بحران پولی یونان بسیار بیشتر از پیش بینی های قبلی است و این کشور تا سال 2020 به 252میلیارد یورو کمک مالی نیاز دارد. درحالیکه قبلا این مبلغ حدود 110 میلیارد یورو برآورد شده بود.

برای تامین این میزان نیاز یونان و جلوگیری از کشیده شدن این مشکل به دیگر کشورها، اتحادیه اروپا باید بسته های نجاتی بزرگی را به این کشور ارایه کند و موسسات مالی و بانک ها نیز بخش قابل توجهی از طلب های خود را ببخشند.

اگر بانک ها به این خواسته تن ندهند و از بخشش طلب های خود خودداری کنند، طرح بسته نجات یورو بصورت کامل معلق می شود چون این میزان پول برای کمک وجود ندارد و بنابر این تنها راه بخشش بدهی ها از سوی بانک ها است ، بانک هایی که خود در صورت قبول چنین مسوولیتی باید کسری بودجه شان را تامین کنند، تا از ورشکستگی نجات یابند.

بنابراین انتظارمی‌رود که طرح روز چهارشنبه آینده برای نجات یورو دو هدف مهم آرام کردن بازارهای مالی و رفع بی‌اعتمادی به اتحادیه اروپا را مد نظر قرار داده و مشخص کند که این کمک ها دقیقا برای چه و به چه نحوی باید به یونان داده شود.

در نهایت باید گفت که در این شرایط هرج و مرج سیاسی حاکم بر سران اتحادیه اروپا در نهایت باید آلمان و فرانسه به توافقی در این زمینه برسند و اگر آنها نتوانند، دیگر کسی توان نجات اتحادیه اروپا را نخواهذ داشت.
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>184</DOCNO>
<DATE-TIME>1389/02/21</DATE-TIME>
<CATEGORY>اقتصادی</CATEGORY>
<TITLE>درپي بحران‌مالي يونان صورت‌گرفت:اقدام اتحاديه اروپا‌براي‌تثبيت‌ ارزش يورو </TITLE>
<SUMMARY>جام جم آنلاين: وزيران اقتصاد و دارايي کشورهاي عضو اتحاديه اروپا بودجه اي به ارزش 500 ميليارد يورو براي جلوگيري از كاهش واحد پول يورو و پيشگيري از گسترش بحران مالي يونان به ساير کشورهاي "حوزه يورو" اختصاص داده اند.</SUMMARY>
<NARRATIVE></NARRATIVE>
<TEXT>
وزيران اقتصاد و دارايي اتحاديه اروپا پس از مذاکرات فشرده متعهد شدند که 440 ميليارد يورو در قالب وام تضميني به کشورهاي عضو اتحاديه اروپا که امکان دارد مانند يونان خواهان دريافت کمک اضطراري شوند کنار بگذارند.

اتحاديه اروپا نيز از محل بودجه ويژه خود 60 ميليارد يورو کنار گذاشته است.

وزيران اقتصاد و دارايي 16 کشوراز 27 كشور عضو اتحاديه اروپا بامداد دوشنبه 10 مه در بروکسل، پايتخت بلژيک پس از حداقل 11 ساعت مذاکره به توافق دست پيدا کردند.

النا سانگادو، وزير اقتصاد اسپانيا، در کنفرانس خبري بروکسل تاکيد کرد که  حوزه يورو از واحد پول خود دفاع خواهد کرد.

صندوق بين المللي پول نيز موافقت کرده است که 250 ميليارد يورو براي حفظ ثبات مالي کشورهاي "حوزه يورو" کنار بگذارد.

به اين ترتيب، کشورهاي عضو اتحاديه اروپا در صورت نياز به مجموعه اعتبار اضطراري  750 ميليارد يورويي دسترسي خواهند داشت.

اتحاديه اروپا نگران است که بحران مالي يونان به اسپانيا و پرتغال سرايت کند و اين دو دولت نتوانند به موقع اقساط بدهي هاي خارجي خود را بپردازند.چنين اتفاقي به شدت به ارزش و اعتبار يورو صدمه خواهد زد.

ارزش يورو طي هفته گذشته حداقل چهار درصد در برابر ارزهاي عمده ديگر کاهش يافت و به کمترين حد طي 14 ماه گذشته رسيد.

رهبران کشورهاي اتحاديه اروپا پيش از اين براي يونان کمک مالي 145 ميليارد دلاري در نظر گرفتند.

دولت يونان در ازاي اين کمک مالي موافقت کرده است هزينه هاي عمومي خود را کاهش داد.
</TEXT>
</DOC>
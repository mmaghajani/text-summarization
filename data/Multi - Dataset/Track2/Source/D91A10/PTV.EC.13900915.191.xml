<?xml version="1.0" encoding="utf-8" ?>
<DOC>
<DOCNO>191</DOCNO>
<DATE-TIME>1390/09/15</DATE-TIME>
<CATEGORY>اقتصادی</CATEGORY>
<TITLE>15 کشور اروپايي در سرازيري اعتبار </TITLE>
<SUMMARY>موسسه اعتبار سنجي "استاندارد اند پورز" از احتمال کاهش رتبه اعتباري تقريبا تمامي کشورهاي منطقه يورو از جمله فرانسه و آلمان به عنوان موتورهاي اقتصادي اين منطقه،، خبر داده است.</SUMMARY>
<NARRATIVE></NARRATIVE>
<TEXT>
به گزارش لس آنجلس تايمز، استاندارد اند پورز روز دوشنبه اعلام کرد که ۱۵ کشور در منطقه يورو را به دليل آن‌چه که اين موسسه از آن به عنوان افزايش تنش‎هاي نظام‎مند در منطقه يورو ياد کرده، در فهرست ملاحظات منفي اعتباري خود قرار داده است. 

استاندارد اند پورز اعلام کرد: " فشار درمنطقه يورو به حدي افزايش يافته است که اين امر بر منطقه پولي يورو، تاثير مخربي دارد. 

قبرس و يونان دو کشوري هستند که موسسه استاندارد اند پورز، آن‌ها را از فهرست اعتباري منفي خود مستثني کرده است. 

قبرس به دليل آن‎که شرايط اقتصادي‌اش در حال بازنگري است و يونان نيز به دليل آن‌که سطح اعتباري‌اش بسيار پايين‌تر از رتبه بندي منفي اين موسسه است، از فهرست آن حذف شده‌اند. 

اين موسسه همچنين از احتمال کاهش رتبه اعتباري فرانسه، آلمان، فنلاند، اتريش، لوکزامبورگ و هلند خبر داده است. کشورهاي ياد شده در حال حاضر با داشتن رتبه AAA ، از بالاترين کيفيت اعتباري برخوردار هستند. 

موسسه اعتبار سنجي استاندارد اند پورز درعين حال اعلام کرد تصميم اين موسسه درباره کاهش رتبه اعتباري کشورها، به نتايج اجلاس اروپا که قرار است روز جمعه در بروکسل برگزار شود، بستگي دارد. 

نتايج اجلاس اتحاديه اروپا نقش تعيين کننده‌اي در وضعيت اقتصادي اروپا ايفا خواهد کرد. 

اين اجلاس درپي يک سري تدابير ديرهنگام که رهبران اتحاديه اروپا سرانجام پس از دو سال ناکامي در مهار بحران اقتصادي اروپا اتخاذ کردند، برگزار مي‌شود. 

دامنه بحران مالي اروپا که يونان ،ايرلند و پرتغال را فراگرفته بود اکنون به ايتاليا و اسپانيا نيز کشيده شده است. 

اين درحالي است که بحران بدهي اروپا اکنون اقتصاد کل جهان را تهديد مي‌کند. 

هشدار موسسه اعتبار سنجي استاندارد اند پورز در حالي مطرح مي‌شود که آنگلا مرکل صدر اعظم آلمان و نيکلا سارکوزي رئيس جمهوري فرانسه، تغييراتي را در پيمان اتحاديه اروپا با هدف مهار بحران مالي در اين منطقه خواستار شده‌اند. 

مطابق با اين درخواست، اگر کسري بودجه ۱۷ کشوري که از واحد پولي يورو استفاده مي‌کنند بيش از سه درصد رشد ناخالص ملي آن‌ها باشد مشمول مجازات خواهند شد. </TEXT>
</DOC>
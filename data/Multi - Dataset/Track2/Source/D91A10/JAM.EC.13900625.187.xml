<?xml version="1.0" encoding="utf-8" ?>
<DOC>
<DOCNO>187</DOCNO>
<DATE-TIME>1390/06/25</DATE-TIME>
<CATEGORY>اقتصادی</CATEGORY>
<TITLE>تلاش‌ براي مهار بحران مالي يورو </TITLE>
<SUMMARY>جام جم آنلاين: به رغم بالاگرفتن بحث درباره ورشكستگی احتمالی یونان و خروج آن از حوزه یورو، رهبران آلمان و فرانسه بر حمایت از این کشور تایید کرده‌اند. همزمان آمریکا و چین و اروپا در تلاشند که بحران کنونی مهار شود و دامنه گسترده‌تری نیابد.</SUMMARY>
<NARRATIVE></NARRATIVE>
<TEXT>
به گزارش دويچه وله، آنگلا مرکل، صدراعظم آلمان و نیکلا سارکوزی، رییس‌جمهور فرانسه خبرهای مبنی بر خروج احتمالی یونان از حوزه یورو را تکذیب کردند. آنها در گفت‌وگویی تلفنی با جرج پاپاندرئو، نخست وزیر یونان، این کشور را "عضو جدایی‌ناپذیر" حوزه مالی یورو دانستند و خواستار آن شدند که یونان تصمیماتی را که در نشست سران حوزه یورو در ماه ژوئیه به تصویب رسیدند، " به‌طور کامل" اجرا کند.

سخنگوی آنگلا مرکل با بیان این نکته اظهار داشت که فرانسه و آلمان در این گفت‌‌وگوی تلفنی به پاپاندرئو هشدار داده‌اند، اجرای این تصمیمات "بیش از هر زمان دیگری ضروری است" تا به این ترتیب بتوان از ثبات حوزه مالی یورو اطمینان حاصل کرد.

در همین حال صدراعظم آلمان و رییس‌جمهور فرانسه خاطر نشان کرده‌اند که اجرای اصلاحات در یونان یکی از شروط اصلی برای به‌دست آوردن رأی مثبت صندوق بین‌المللی پول، بانک مرکزی اروپا ‌و کمیسیون اتحادیه اروپا به این کشور و به این ترتیب اطمینان از اختصاص کمک‌های مالی بیشتر برای یونان است. سران اتحادیه اروپا در نشست خود در ماه ژوئیه بر سر اعطای دومین بسته کمک‌های اقتصادی به یونان به توافق رسیدند.

به گفته‌‌ سخنگوی صدراعظم آلمان، جرج پاپاندرئو در این گفت‌وگوی تلفنی به آلمان و فرانسه نسبت به اجرای هر چه سریع‌تر اصلاحات در این کشور و "اتخاذ هر چه زودتر تصمیمات لازم" اطمینان خاطر داده است. 

در روزهای گذشته انتشار اخباری مبنی بر خروج احتمالی یونان از حوزه یورو و عدم توانایی این کشور برای پرداخت بدهی‌هایش باعث ایجاد تنش در بازارهای مالی جهان شد. اندکی پیش از کنفرانس تلفنی سه کشور که چهارشنبه شب 14 سپتامبر صورت گرفت، نیکلا سارکوزی، رییس‌‌جمهور فرانسه در نشستی با اعضای هئیت کابینه این کشور بر همبستگی و حمایت از یونان تأکید کرد.

به گفته‌ کارشناسان دلیل اصلی این موضع‌گیری، واکنش به نگرانی‌ها و اخبار منتشره در فرانسه است که ورشکستگی احتمالی یونان را موجب وارد آمدن لطمه سنگینی به بانک‌های این کشور می‌داند. روز چهارشنبه مؤسسه معتبر رتبه‌بندی "مودی" اعلام کرد که رتبه اعتباری دو بانک بزرگ  فرانسه کاهش یافته است. این دو بانک سرمایه‌گذاری‌های کلانی را در یونان انجام داده و معاملات تجاری گسترده‌ای را با بانکی‌های این کشور داشته‌اند.

حضور آمریکا در نشست  لهستان

در همین حال روز جمعه 16 سپتامبر وزيران دارایی اتحادیه اروپا به دعوت لهستان در براسلاو گرد هم می‌آیند تا در مورد بحران مالی که در چند ماه اخیر گریبانگیر اروپا بوده است، به مذاکره بنشینند. بدهی‌های سنگین یونان و همچنین چند کشور دیگر این اتحادیه از موضوعات محوری این دیدار خواهد بود. خوزه مانوئل باروسو، رییس کمیسیون اروپا بحران کنونی در این قاره را "بزرگ‌ترین چالش این نسل و مبارزه بر سر آینده سیاسی اروپا" خواند. نکته قابل توجه در این نشست دعوت لهستان از وزیر دارایی آمریکا برای شرکت در این نشست بوده است.

به باور کارشناسان حضور تیمونی گایتنر میان وزرای دارایی اتحادیه اروپا بیش از هر چیز بیانگر مجدد پیامی است که باراک اوباما، رییس‌جمهوری ایالات متحده آمریکا پیش‌تر خطاب به اروپا اظهار داشته بود. در حالی که اروپایی‌ها نگران بدهی‌های آمریکا و پیامدهای این معضل برای اقتصاد جهان هستند، باراک اوباما اوایل هفته جاری هشدار داد تا زمانی که بحران مالی در اروپا برطرف نشده، "اقتصاد جهان همچنان در روند تضعیف شدن"  پیش خواهد رفت.

انتقاد شدید چین و بانک جهانی

نگرانی از بحران مالی در دو قاره‌ آمریکای شمالی و اروپا دولت چین را نیز وادار به واکنش کرد. این کشور به همراه بانک جهانی از دولت‌های آمریکا و اروپا خواسته ‌است تا به اوضاع مالی کشورهایشان سامان بخشند. دولت چین از آمادگی خود برای سرمایه‌گذاری‌های جدید در این کشورها خبر داده اما در مقابل خواستار دریافت امتیازاتی در معاملات تجاری و همچنین کاهش یا برطرف شدن محدودیت‌های صادراتی شده که چین با آنها روبروست.

رابرت زولیک، رییس بانک جهانی نیز به اروپا و آمریکا نسبت به بحران مالی کنونی هشدار داده و اظهار داشته که چنانچه این کشورها قدمی در راه حل این معضل برندارند، اقتصاد جهان را نیز با خود "به ورطه سقوط" می‌کشانند. وی ضمن انتقاد شدید از کشورهای اروپایی آن‌‌ها را متهم کرد که در اتخاذ تصمیمی مناسب تعلل می‌کنند. زولیک گفت که اقتصاد جهان هم‌اینک به "منطقه‌ خطر تازه‌ای" وارد شده است.
</TEXT>
</DOC>
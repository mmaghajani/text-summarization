<?xml version="1.0" encoding="utf-8" ?>
<DOC>
<DOCNO>190</DOCNO>
<DATE-TIME>1390/09/10</DATE-TIME>
<CATEGORY>اقتصادی</CATEGORY>
<TITLE>کاهش تولیدات صنعتی کره جنوبی با تشدید بحران یورو </TITLE>
<SUMMARY>کاهش تقاضا از سوی اتحادیه اروپا تاثیر منفی شدیدی بر کاهش تولیدات صنعتی سئول داشته است.</SUMMARY>
<NARRATIVE></NARRATIVE>
<TEXT>
به دنبال تشدید بحران بدهی منطقه یورو و افت تقاضا برای کالاهای کره‌ای میزان تولیدات صنعتی کره جنوبی طی ماه اکتبر به شدت کاهش یافت

به گزارش خبرگزاری فارس به نقل از رویترز، کاهش تقاضا از سوی اتحادیه اروپا تاثیر منفی شدیدی بر کاهش تولیدات صنعتی سئول داشته است.

 بر اساس این گزارش میزان تولیدات صنعتی کره جنوبی طی ماه اکتبر بیش از 0.7 درصد کاهش داشته و این برای پنجمین ماه متوالی است که تولیدات صنعتی کره با کاهش روبرو شده است .

تولیدات صنعتی این کشور طی ماه سپتامبر نیز با افت 1.2 درصدی روبرو شده بود . پیش بینی می شود تولیدات صنعتی ژاپن سومین اقتصاد بزرگ جهان نیز طی ماه جاری با افت 0.1 درصدی روبرو شود که این مساله نشانگر کاهش رشد اقتصادی آسیا طی ماههای آینده خواهد بود .

در پی گسترش بحران بدهی منطقه یورو شرکتهای ال جی و سامسونگ کره جنوبی از کاهش شدید سود خود خبر می دهند . بانک مرکزی کره نیز قصد دارد در شش ماه نخست 2012 نرخ بهره بانکی را کاهش دهد .

کارشناسان اقتصادی معتقدند بحران بدهی منطقه یورو تاثیر منفی زیادی بر رشد اقتصادی کشورهای آسیایی داشته است که به شدت به صادرات وابسته هستند . میزان صادرات کره جنوبی نیز طی ماه اکتبر با کمترین رشد خود در دو سال اخیر روبرو شد و تنها 8 درصد رشد داشته است .

رشد اقتصادی هند نیز طی سه ماه سوم امسال به پایین ترین حد خود در دو سال اخیر رسیده است رشد اقتصادی چین نیز در این مدت با کاهش محسوسی روبرو شده است .

سازمان توسعه و همکاری های اقتصادی در تازه ترین گزارش خود اعلام کرد اقتصادهای آسیایی به شدت تحت تاثیر بحران بدهی منطقه یورو هستند . بر اساس گزارش این سازمان رشد اقتصادی کره جنوبی امسال به 3.7 درصد و سال آینده به 3.8 درصد خواهد رسید . 
</TEXT>
</DOC>
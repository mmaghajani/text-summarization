<?xml version="1.0" encoding="utf-8" ?>
<DOC>
<DOCNO>183</DOCNO>
<DATE-TIME>1389/02/20</DATE-TIME>
<CATEGORY>اقتصادی</CATEGORY>
<TITLE>نگرانی اروپا از بروز بحران اقتصادی جدید </TITLE>
<SUMMARY></SUMMARY>
<NARRATIVE></NARRATIVE>
<TEXT>
وزرای دارایی اتحادیه اروپا در حالی در بروكسل گرد هم آمدند كه از بروز بحران اقتصادی جدید برای كشورهای ناحیه یورو به شدت نگران اند.
به گزارش شبکه خبر، وزرای دارایی اتحادیه اروپا در نشست خود در بروكسل طرح 500 میلیارد یورویی را برای حمایت از ارزش یورو در برابر دیگر ارزهای بین المللی تصویب كردند.

كشورهای اروپایی امیدوارند با اجرای این طرح مانع كشیده شدن بحران مالی یونان به دیگر كشورهای اروپایی شوند كه به طور خطرناكی در حال گسترش است . 

قرار است به منظور جلوگیری از بحران در منطقه یورو 250 
میلیارد یورو هم صندوق بین المللی پول در اختیار این كشورها قرار دهد . 
 
دیپلمات های اروپایی تاكید كردند این طرح با هدف پایان دادن به بی ثباتی در بازارهای مالی و برقراری ثبات در منطقه یورو اجرا می شود.

صندوق بین المللی پول همچنین با پرداخت سی میلیارد یورو وام به یونان در سه سال آینده موافقت كرده است . 

در نشست وزیران داریی اتحادیه اروپا ، سلسله اقداماتی به منظور اعطای كمك مالی به اعضای آسیب دیده از بحران اقتصادی كه از یونان آغاز شده و در حال سرایت به دیگر كشورهاست، بررسی شد. 

رهبران كشورهای منطقه یورو نیز در بروكسل جمع شده اند تا درباره ارسال بسته های كمك مالی به یونان نیز بحث و گفتگو كنند . 

این نشست پس از آن تشكیل شد كه مجالس ‌اروپایی با كمك به یونان برای ایجاد ثبات مجدد اقتصادی در این كشور موافقت كردند.  

هراس سران كشورهای عضو ناحیه یورو از بروز بحران اقتصادی جدید برای كشورهای این ناحیه و ادامه بحران شدید مالی در یونان 
یكی از اصلی ترین علت هایی است كه سران كشورهای منطقه یورو را در بروكسل در كنار هم جمع كرده است.

بنابر اعلام منابع اروپایی، نخستین اقدام این است كه، كمك 60میلیارد یورویی به همه 27كشور عضو اتحادیه اروپا اعطا شود. 

بر این اساس تسهیلاتی معادل 50 میلیارد یورو نیز در اختیار اعضای غیرعضو اتحادیه اروپا قرار خواهد گرفت. 

پیش تر نیز چنین تسهیلاتی در اختیار كشورهای رومانی، مجارستان و لتونی قرار گرفته بود. 

رهبران اتحادیه اروپا بیش از همه خواستار تقویت سازوكارهایی برای ایجاد ثبات در سیستم مالی اتحادیه اروپا شدند. 

كارشناسان، این اتحادیه را به علت ناكارآمدی در حل بحران‌های منطقه به شدت مورد انتقاد قرار داده‌اند. 

بحران مالی و اقتصادی جهان كه دو سال پیش از سیستم بانكی و بدهی‌های بانك‌ها آغاز شد، هم‌اكنون به بحران بدهی كشورهای اروپایی تبدیل شده است.

در همین حال در پی تدابیر وزیران دارایی اتحادیه اورپا در بروكسل ، گروه بیست در واكنش به این تدابیر تاكید كرد: به نظارت بر توسعه بازارهای جهانی ادامه خواهد داد . 

معاونان وزیران دارایی گروه بیست اندكی پس از اعلام تصمیم اتحادیه اروپا و در ادامه نگرانی ها از بحران اقتصادی این قاره در نشستی همچنین بر تدابیر بانك مركزی اروپا تاكید كردند. 

دومینیك استراوس كان ، مدیركل صندوق بین المللی پول نیز در بیانیه ای بر اجرای تدابیر اتحادیه اروپا و بانك مركزی اروپا برای مقابله با بحران اقتصادی منطقه یورو تاكید كرد . 

استراوس كان همچنین از آمادگی این صندوق برای كمك به برنامه های اعضای اروپایی صندوق بین المللی پول از طریق پیگیری تدابیر اقتصادی خبر داد . </TEXT>
</DOC>
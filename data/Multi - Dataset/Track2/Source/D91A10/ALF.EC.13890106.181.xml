<?xml version="1.0" encoding="utf-8" ?>
<DOC>
<DOCNO>181</DOCNO>
<DATE-TIME>1389/01/06</DATE-TIME>
<CATEGORY>اقتصادی</CATEGORY>
<TITLE>طرح مشروط کشورهای یورو برای کمک به یونان </TITLE>
<SUMMARY></SUMMARY>
<NARRATIVE></NARRATIVE>
<TEXT>
فرانسه و آلمان با وجود مخالفت های گذشته، درباره طرح کمک به بحران اقتصادی یونان به توافق رسیدند.

سخنگوی دولت یونان درحالی دیروز (پنج شنبه) از توافق فرانسه و آلمان برای کمک به حل بحران مالی کشورش خبر داد که نمایندگان کشورهای اتحادیه اروپا برای برگزاری نشستی 2 روزه در بروکسل به سر می برند.

مقامات بروکسل می گویند، این بسته پیشنهادی را که کمک "صندوق بین المللی پول" را نیز شامل می شود، در مجموع بالغ بر 23 میلیارد یورو خواهدبود.

طبق اين طرح، کشورهای منطقه "یورو" و صندوق بین المللی پول اعلام آمادگی کرده اند، درصورت ناکامی یونان در حل بحران کسری بودجه و پرداخت بدهی های خود، اقدام خواهند کرد.

نيکلا سارکوزی، رئيس جمهور فرانسه، می گوید، شانزده کشور منطقه "یورو" درصورت ناکامی یونان در حل بحران مالی خود، دو سوم و صندوق بين المللی پول يک سوم بدهی خارجی یونان را تقبل خواهند کرد.

"جورج پتالوتیس" ، سخنگوی دولت یونان ، پنج شنبه در جمع خبرنگاران در بروکسل رضایت آتن را از این طرح اعلام کرد و گفت: طرح کمک مالی کشورهای منطقه یورو همه نیازهای ما را دربر می گیرد.

پتالوتیس همچنین در پاسخ به سؤال خبرنگاران درباره امکان آمادگی همه کشورهای اروپا برای امضای توافقنامه کمک مالی به یونان، گفت: "بله، آنها موافقت کرده اند."

خبر توافق کمک مالی شانزده کشور منطقه ای "یورو" به یونان درحالی منتشر شده است که 27 کشور عضو اتحادیه اروپا در نشستی 2 روزه در بروکسل به سر می برند.

این شانزده کشور که از واحد پول "یورو" استفاده می کنند، پیشتر از هرگونه درخواست وام از صندوق بین المللی برای کمک به بحران مالی یونان اجتناب و تاکید کرده بودند، این گونه درخواست ها اعتبار جهانی "یورو" را خدشه دار می کند و توانایی اروپا را در حل مسائل مالی خود زیر سؤال می برد.
</TEXT>
</DOC>
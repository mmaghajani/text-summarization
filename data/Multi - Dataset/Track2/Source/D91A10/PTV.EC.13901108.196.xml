<?xml version="1.0" encoding="utf-8" ?>
<DOC>
<DOCNO>196</DOCNO>
<DATE-TIME>1390/11/08</DATE-TIME>
<CATEGORY>اقتصادی</CATEGORY>
<TITLE>"بدهي اروپا، مهمترين تهديد اقتصاد جهان" </TITLE>
<SUMMARY>نخست وزير ژاپن بحران بدهي منطقه يورو را مهمترين تهديد اقتصاد جهاني دانسته و از کشورهاي اين منطقه خواسته است فورا بحران بدهي را مرتفع سازند.</SUMMARY>
<NARRATIVE></NARRATIVE>
<TEXT>
يوشيهيکو نودا که از طريق ويدئو کنفرانس در توکيو در نشست داووس در سوئيس سخنراني مي‌کرد، گفت: "در حقيقت اين بحران مهمترين تهديد براي اقتصاد جهان به شمار مي‌آيد." 

وي افزود: "در منطقه يورو بايد گام‌هايي براي کاهش نگراني‌هاي جامعه بين المللي و بازارهاي جهاني برداشته شود." 

نخست وزير ژاپن گفت کشورش آماده است در حد امکان از تلاش‌هاي اروپا حمايت کند. 

نودا هشدار داد ملت‌هاي اروپايي مدت‌ها زمان لازم دارند تا اعتبار خود در بازارهاي جهاني را مجددا به دست آورند. 

کشورهاي اروپايي هم اکنون با بحران بدهي روبرو هستند و تاکنون دو سازمان اعتبار سنجي بين المللي ميزان اعتبار دست‌کم 5 کشور اروپايي از جمله ايتاليا، اسپانيا و فرانسه، دومين اقتصاد بزرگ اتحاديه اروپا را از AAA کاهش داده ‌است. 

نودا افزود: "زماني که اعتبار کشوري از دست برود، به راحتي نمي‌توان آن را مجددا به دست آورد. بحران بدهي اروپايي نيز نمونه بارز اين مسئله به شمار مي‌آيد." 

بيم آن مي‌رود که تعلل در حل و فصل بحران بدهي منطقه يورو که از اواخر سال 2009 در يونان آغاز و سپس کشورهاي ايتاليا، اسپانيا و فرانسه را در سال گذشته در بر گرفت، نه تنها اروپا بلکه ديگر کشورهاي جهان را دچار بحران کند. 

کنفرانس پنج روزه داووس که از روز چهارشنبه آغاز شده است، بر مسائل مهمي از جمله بحران بدهي اروپا، بي ثباتي مالي در غرب، ناآرامي‌هاي اجتماعي و افزايش تورم تمرکز دارد. حدود 2500 نفر از مقامات سياسي و تجاري از سراسر جهان از جمله 35 رئيس دولت در اين نشست سالانه حضور دارند. </TEXT>
</DOC>
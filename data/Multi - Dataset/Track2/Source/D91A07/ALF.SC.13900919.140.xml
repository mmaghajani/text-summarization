<?xml version="1.0" encoding="utf-8" ?>
<DOC>
<DOCNO>140</DOCNO>
<DATE-TIME>1390/09/19</DATE-TIME>
<CATEGORY>علمی</CATEGORY>
<TITLE>جوایز برندگان نوبل 2011 اهدا می شود </TITLE>
<SUMMARY></SUMMARY>
<NARRATIVE></NARRATIVE>
<TEXT>
مراسم اهدای جایزه نوبل ۲۰۱۱ در رشته‌های پزشکی و فیزیولوژی، فیزیک، شیمی، ادبیات و اقتصاد از ساعت ۱۸:۵۰ امروز شنبه ۱۹ آذر / ۱۰ دسامبر آغاز و تا ۲۰:۳۰ ادامه خواهد داشت.

به گزارش خبر، ۱۱۱ سال است که در روز دهم دسامبر، سالگرد فوت آلفرد نوبل، مراسم اهدای جوایز نوبل با حضور پادشاه سوئد و خانواده سلطنتی، برندگان سابق جایزه نوبل، اعضای بنیاد نوبل و فرهنگستان سطلنتی علوم سوئد و دیگر مهمانان در تالار کنسرت استکهلم برگزار می‌شود و پس از اهدای دیپلم افتخار، مدال نوبل و مبلغ نقدی جایزه توسط پادشاه سوئد به برندگان، شام سرو می‌گردد.

مهم‌ترین بخش مراسم، سخنرانی برندگان امسال جایزه نوبل است که معمولا حاوی مطالب مهمی چه در حوزه تخصصی و چه در حوزه عمومی است.

برندگان امسال از این قرارند:

پزشکی و فیزیولوژی:
بروس بیوتلر، ژول هافمن و رالف استینمن فقید برای کشف چگونگی عملکرد سیستم ایمنی ذاتی و تطبیقی بدن

فیزیک:
شائول پرلماتر، برایان اشمیت و آدام رییس به‌خاطر کشف انبساط تندشونده عالم به روش مشاهده ابرنواخترهای دوردست

شیمی:
دانیل شخطمن برای کشف شبه‌بلورها

ادبیات:
توماس ترانسترومر، شاعر سوئدی

اقتصاد:
توماس سارجنت و کریستوفر سیمز برای تحقیقات درباره علل اتخاذ، هدف و تاثیرات سیاست‌های دولت بر اقتصاد

ساعاتی پیش نیز جایزه نوبل صلح در تالار شهرداری اسلو (پایتخت نروژ) به الن جانسون سرلیف و لیماه گباوی از لیبریا و توکل کرمان از یمن اهدا شد.
</TEXT>
</DOC>
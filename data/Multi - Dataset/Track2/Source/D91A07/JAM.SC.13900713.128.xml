<?xml version="1.0" encoding="utf-8" ?>
<DOC>
<DOCNO>128</DOCNO>
<DATE-TIME>1390/07/13</DATE-TIME>
<CATEGORY>علمی</CATEGORY>
<TITLE>روزانه‌ها:نواخترهاي فيزيك در آسمان نوبل </TITLE>
<SUMMARY></SUMMARY>
<NARRATIVE></NARRATIVE>
<TEXT>
در حالي كه هفته نوبل امسال همچون 110 سال گذشته با اعلام برندگان نوبل پزشكي كار خود را آغاز كرد، انتخاب رالف استين‌مان، به عنوان يكي از 3 دانشمندي كه موفق به دريافت اين جايزه شد با موجي از هيجان و حيرت در مجامع علمي همراه بود.

اين انتخاب باعث شد تا به اعتقاد بسياري از دست‌اندركاران برگزاري اين مراسم، نوبل 2011 نسبت به سال‌هاي گذشته به نوعي استثنائي و بي‌سابقه باشد؛ چراكه اين دانشمند كانادايي كه 3 اكتبر به عنوان يكي از برندگان نوبل پزشكي معرفي شد، چند روز پيش از اين‌كه نام خود را به عنوان برنده نوبل بشنود از دنيا رفته بود. در نهايت بنياد نوبل در واكنش به چنين پيشامدي سنت‌شكني كرد و برخلاف سياست خود اعلام كرد اين جايزه را براي دانشمند فقيد حفظ خواهد كرد. با وجودي كه حواشي مرتبط با اين موضوع تا امروز هم ادامه دارد، اما اين موضوع نتوانست تمام توجهات دانشمندان و دوستداران حوزه علم و دانش را كه منتظر شنيدن اسامي ديگر برندگان نوبل امسال بودند، به خود معطوف كند. در دومين مراسم نوبل امسال، ظهر ديروز برايان پي. اشميت 44 ساله از دانشگاه ملي استراليا به همراه ادام جي. ريس 42 ساله از دانشگاه جان هاپكينز و سول پرلموتر 52 ساله از لابراتوار ملي لارنس بركلي به خاطر كشف انبساط شتاب‌گيرنده جهان هستي از طريق رصد ابرنواخترهاي دوردست به عنوان برندگان نوبل فيزيك سال 2011 انتخاب شدند. به‌طور كلي بايد گفت تحقيقات اين سه نفر به اين نتيجه رسيده است كه نظام كيهاني با سرعتي فزاينده انبساط مي‌يابد كه چنين دريافتي به گفته كميته نوبل براي پژوهشگران،كشفي غيرمنتظره بوده است.

اين افراد در واقع موفق شده‌اند با بررسي ابرنواخترهاي نوع اول كه بر اثر انفجار كوتوله‌هاي سفيد به وجود مي‌آيند، سرعت انبساط عالم را اندازه‌گيري كنند و نشان دهند برخلاف تصور رايج مبني بر اين كه اين سرعت تحت‌تاثير گرانش مي‌بايست روز به روز كاهش يابد، از حدود 5 ميليارد سال پيش‌ رو به افزايش گذاشته است. عامل اين انبساط انرژي تاريك يعني موجود مرموزي است كه هرچند تاكنون ماهيت آن مشخص نشده، اما در حدود 70 درصد انرژي موجود در عالم را تشكيل مي‌دهد و با خنثي كردن نيروي گرانش باعث انبساط عالم مي‌شود.

برندگان نوبل امسال در حالي به ترتيب در رشته‌هاي فيزيولوژي و پزشكي، فيزيك، شيمي، ادبيات و صلح اعلام مي‌شوند كه در طول 110 سال گذشته بيش از 500 دانشمند و چهره برجسته از 69 كشور جهان به اين افتخار بزرگ دنياي علم دست يافته‌اند.</TEXT>
</DOC>
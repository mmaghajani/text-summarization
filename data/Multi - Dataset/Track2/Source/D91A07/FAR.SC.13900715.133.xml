<?xml version="1.0" encoding="utf-8" ?>
<DOC>
<DOCNO>133</DOCNO>
<DATE-TIME>1390/07/15</DATE-TIME>
<CATEGORY>علمی</CATEGORY>
<TITLE>یک زن یمنی برنده جایزه صلح نوبل 2011 شد </TITLE>
<SUMMARY>خبرگزاری فارس: جایزه صلح نوبل امسال به یک فعال زن سیاسی یمنی مخالف رژیم صالح تعلق گرفت.</SUMMARY>
<NARRATIVE></NARRATIVE>
<TEXT>
به گزارش فارس، شبکه خبری الجزیره در خبری اعلام کرد که جایزه صلح نوبل امسال به یک زن فعال سیاسی یمنی به نام "توکل کرمان" اهداء خواهد شد.

کرمان یک نویسنده، فعال سیاسی و رئیس سازمان زنان روزنامه نگار بدون مرز است و پیش از آن نیز یک شاعر و ادیب بوده است.

وی یکی از مهمترین فعلان مدافع آزادی مطبوعات و حقوق زنان و حقوق بشر در یمن است. پدر او "عبدالسلام خالد کرمان" نیز یک حقوقدان و شخصیت سیاسی مهم یمن است.
 
توکل کرمان صدها مقاله در روزنامه‌ها و نشریه های یمنی، عربی و بین المللی نوشته است که مهمترین آنها مقالاتی است که در سالهای 2006 و 2007 نوشته و در آنها بر ضرورت سرنگونی رژیم صالح و کناره‌گیری او از قدرت تاکید کرده بود و حتی یک مقاله معروف با این عنوان که « به تو نصیحت می کنم که از قدرت کناره گیری کنی» در خطاب به صالح منتشر کرده است.

وی در جریان انقلاب یمن در 23 ژانویه 2011 از سوی نیروهای امنیتی یمن به اتهام برگزاری تجمع ها و راهپیمایی های بدون مجوز دستگیر شد و فردای آن روز آزاد شد.

توکل کرمان اعلام کرده است که بارها علی عبدالله صالح با "طارق کرمان" برادرش تماس گرفته و او را به ترور تهدید کرده است به همین دلیل از برادرش خواسته است که توکل را تحت بازداشت خانگی نگه دارد و مانع خروج او از منزل شود.
 
پس از ترور نافرجام علی عبدالله صالح موج تهدیدها علیه توکل کرمان افزایش یافت و وی بارها در فیس بوک از سوی طرفداران صالح به مرگ تهدید شد.

اما در عین حال برخی از شخصیت‌های فرهنگی بر این باورند که کرمان از سوی برخی طرف های خارجی حمایت می شود و دارای تابعیت قطر است.</TEXT>
</DOC>
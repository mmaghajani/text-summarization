<?xml version="1.0" encoding="utf-8" ?>
<DOC>
<DOCNO>132</DOCNO>
<DATE-TIME>1390/07/15</DATE-TIME>
<CATEGORY>علمی</CATEGORY>
<TITLE>تصویرسازی موجز رمز موفقیت برنده نوبل ادبی2011:ترانسترومر برنده جایزه ادبی نوبل کیست؟ </TITLE>
<SUMMARY>خبرگزاری فارس: هئیت داوران نوبل ادبی امسال نیز مخاطبان خود را شگفت‌زده کرد و «توماس ترانسترومر» شاعر 80ساله سوئدی را به عنوان برنده این جایزه انتخاب کرد. این هئیت تصویرسازی موجز و نزدیک به واقعیت اشعار «ترانسترومر» را رمز موفقیت وی اعلام کرد.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس، «توماس ترانسترومر» شاعر 80 ساله سوئدی امسال موفق شد در رقابتی تنگاتنگ «آدونیس» شاعر سوری را پشت سر بگذارد و مدال نوبل ادبی 2011 را به نام خود ثبت کند.

«ترانسترومر» یکی از شاعران صاحب‌نام و صاحب سبک سوئد است که امروزه بسیاری از دوستداران شعر و ادب در سراسر جهان با مجموعه اشعار او آشنا هستند. مجموعه اشعار این شاعر سوئدی تا به امروز به بیش از 60 زبان زنده دنیا ترجمه شده و در اختیار مخاطبان آثار ادبی و دوستداران شعر قرار گرفته است.

هئیت داوران نوبل پس از معرفی «توماس ترانسترومر» به عنوان برنده جایزه ادبی نوبل 2011 ویژگی هایی همچون تصویرسازی که در شعر های او بوده و دیگری توانایی برقراری ارتباط میان این تصویرسازی های شعرگونه با واقعیت‌های زندگی است. از دیدگاه هئیت داوران وجود این دو عنصر بسیار مهم در اشعار «ترانسترومر» موجب توجه هئیت داوران به وی و در نهایت انتخاب او به عنوان برنده نوبل ادبی شده است.
به طور کلی داوران نوبل ادبی 2011  در بیانیه خود تصویرهای موجز و نزدیک به واقعیت در اشعار «توماس ترانسترومر» را بهترین ویژگی اشعار وی و راز موفقیت او اعلام کردند.

«ترانسترومر» 80 ساله که سرانجام  امسال به عنوان برنده نوبل ادبی معرفی شد اشعار بسیار ساده‌ای دارد که فارغ از پیچیدگی زبانی مخاطبان بسیاری را به خود جلب می کند. 

او در بسیاری از مجموعه اشعارش موضوعات و سوژه‌های روزمره را با عبارات و واژه‌های ساده به بهترین نحو به مخاطب خود ارائه می‌دهد. بیشتر سوژه‌های این شاعر سوئدی زندگی روزمره و قواعد آن می پردازد. سوژه برخی از اشعار این شاعر نیز به مذهب و نیایش اختصاص داده شده است. انتخاب او از سوژه‌ها و موضوعات به گونه‌ای است که بسیاری از خوانندگان در سراسر جهان و در کشورهای مختلف می‌توانند با شعر او همراه شده و خوانشی نزدیک از شعر این شاعر سوئدی داشته باشند. 

«مرتضی ثقفیان» مجموعه اشعاری از «ترانسترومر» به زبان فارسی ترجمه کرده است. این مجموعه اشعار شامل 70 قطعه شعر از این شاعر سوئدی است که تحت عنوان «مجمع الجزایر رویا» به زبان فارسی برگردانده شده و در اختیار مخاطب فارسی زبان قرار گرفته است. 

«توماس ترانسترومر» شاعر سوئدی در سال 1931 در شهر استکهم به دنیا آمد. او رشته‌های متعددی را در دوران دانشگاه برگزید و بسیاری از آنها را به سرانجام گذاشت. محبوبترین رشته‌ها و موضوعات برای او تاریخ ادبیات، شعر و تاریخ دین بوده است.

توماس ترانسترومر لیسانس روانشناسی خود را در سال ۱۹۵۶ اخذ و سپس در بخش روان‌درمانی دانشگاه استکهلم استخدام شد.
وی از سال ۱۹۸۰ در وزارت کار به‌عنوان روانشناس مشغول کار شد. او در سال ۱۹۶۶ جایزه بلمان، در سال ۱۹۷۹ جایزه دونیو، در سال ۱۹۸۱ جایزه پترارکا، در سال ۱۹۸۲ جایزه پیشگامان ادبی، در سال ۱۹۸۸ جایزه پیلوت، در سال ۱۹۹۰ جایزه داوران شمال و در سال ۱۹۹۶ جایزه آگوست را برنده شد.
«پنجره و سنگ»، «اندوه گوندولا»، «آسمان نیمه تمام»، «مجموعه 17 شعر» و «انیگمای بزرگ» از جمله مطرح‌ترین مجموعه اشعار این شاعر سوئدی است که به زبان‌های مختلف ترجمه شده است.

وی از اوایل دهه 90 به علت سکته نیمه راست بدنش فلج و قدرت تکلم خود را از دست داد و بعد از آن مجبور به نوشتن با دست چپ خود شد، او که قبل از این یک پیانیست ماهر بود با دست چپ خود این کار را ادامه داد و بسیاری از موسیقی‌دانان و آهنگسازان به همین دلیل برای او نت‌های ویژه‌ای را نوشته‌اند.

جایزه نوبل ادبی یکی از معتبرترین و گرانقیمت‌ترین و در عین‌حال سیاسی‌ترین جوایز ادبی در جهان است که در سال 2011 بعد از سالها انتظار به یکی از شخصیت‌های ادبی و فرهنگی سوئد اهدا می‌شود. ارزش این جایزه یک و نیم میلیون دلار است. 
امسال «توماس ترانسترومر» در کمال ناباوری کارشناسان و منتقدان کتاب توانست جایزه ادبی را به نام خود کند. بر اساس گمانه‌زنی بسیاری از متخصصان ادبی «آدونیس» شاعر سوری یکی از نامزدهای پرشانس جایزه نوبل ادبی 2011 بود که با انتخاب «توماس ترانتسترومر» به عنوان برنده نوبل باید همچنان در انتظار دریافت جایزه ادبی نوبل بماند.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>169</DOCNO>
<DATE-TIME>1390/03/06</DATE-TIME>
<CATEGORY>سیاسی</CATEGORY>
<TITLE>گسترش درگيري‎ها؛ فرار مردم از صنعا</TITLE>
<SUMMARY>شمار زيادي از مردم صنعا با افزايش درگيري‌ها ميان نيروهاي امنيتي و جنگجويان قبيله‌اي مخالف دولت در حال فرار از پايتخت اين کشور هستند.</SUMMARY>
<NARRATIVE></NARRATIVE>
<TEXT>
به گزارش خبرنگار پرس تي­وي، بسياري از ساکنان صنعا با شدت گرفتن درگيري‌هاي مسلحانه روزانه ميان نيروهاي علي عبدالله صالح، رييس جمهور يمن و اعضاي قبيله شيخ صادق الاحمر در حال فرار از پايتخت اين کشور هستند. 

طبق اين گزارش، رويارويي نيروهاي امنيتي يمن و افراد قبيله حاشد در پايتخت وارد پنجمين روز خود شده است. 

در همين حال انتظار مي‌رود نمازگزاران روز جمعه (6 خرداد) با هدف سرنگوني رژيم يمن بار ديگر در خيابان‌ها دست به تظاهرات بزنند. 

صالح دستور بازداشت شيخ صادق الاحمر، پسر رهبر قبيله حاشد و 9 برادرش را در روز پنجشنبه صادر کرده است. 

شيخ صادق الاحمر پس از مرگ شيخ عبدالله بن حسين الاحمر در سال 2007 جانشين پدرش شد. 

صالح همچنين روز چهارشنبه گفت که براي افزايش مقابله با افراد قبيله‌اي که خواستار برکناري‌ وي هستند، آماده است. 

اين درحالي است که الاحمر، نسبت به بروز جنگ داخلي در صورت خودداري صالح از کناره‌گيري فوري از قدرت هشدار داده است. وي همچنين از قدرت‌هاي منطقه‌اي و جهاني خواست که پيش از بروز جنگ داخلي در اين کشور منطقه خاورميانه بر صالح اعمال فشار کنند. 

گزارشات حاکي است که جنگجويان قبيله‌اي 16 وزارتخانه و نهاد دولتي را تحت تصرف خود درآورده‌اند و نيروهاي صالح از ساختمان وزارت کشور به عنوان پايگاه خط مقدم خود استفاده مي‌کنند. 

تظاهرات در صنعا در پي خودداري صالح از امضاي قرارداد پيشنهادي انتقال قدرت توسط شوراي همکاري خليج فارس، از روز دوشنبه بيش از 100 کشته برجاي گذاشته است. 

هزاران معترض ضددولتي در يمن گفته­اند که به تظاهرات خود براي برکناري علي عبدالله صالح که حدود 33 سال بر اين کشور حکومت کرده است، ادامه مي‌دهند. 

با اين حال نيروهاي دولتي يمن در خارج از صنعا، حملاتي هوايي را عليه جنگجويان قبيله‎اي انجام داده‎اند. 

اين حملات اندکي پس از آن روي داد که جنگجويان قبيله قدرتمند حاشد يک ايست بازرسي گارد رياست جمهوري را در منطقه الفرضه واقع در 80 کيلومتري شمال شرق صنعا به تصرف خود در آوردند. 

گزارشات ديگر حاکي است که اين حملات به منظور بازداشتن جنگجويان از تصاحب يک انبار تسليحاتي در اين مکان انجام شده است. 

شيخ علي صافي يکي از رهبران قبيله‎اي يمن اعلام کرد که افرادش، به منظور بازداشتن نيروهاي دولتي از ارسال تسليحات به پايتخت، اين اردوگاه را محاصره کردند. 

در جريان تبادل آتش بين مردان قبيله‎اي و گارد رياست جمهوري يمن در منطقه الفرضه، دست کم 15 جنگجو و يک مامور گارد رياست جمهوري کشته و ده‎ها تن از نيروهاي گارد نيز زخمي شدند. 

به گفته منابع قبيله‎اي، حملات هوايي عليه مردان قبيله‎اي تعداد نامشخصي کشته و زخمي نيز برجاي گذاشته است.</TEXT>
</DOC>
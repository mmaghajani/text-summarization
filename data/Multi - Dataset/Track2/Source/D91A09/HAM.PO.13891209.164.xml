<?xml version="1.0" encoding="utf-8" ?>
<DOC>
<DOCNO>164</DOCNO>
<DATE-TIME>1389/12/09</DATE-TIME>
<CATEGORY>سیاسی</CATEGORY>
<TITLE>دو قبیله مهم یمن به جمع مخالفان عبدالله صالح پیوستد </TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > خاورمیانه  - همشهری آنلاین:
دو قبیله مهم در یمن با پیوستن به صفوف معترضین خواستار کناره‌گیری علی عبدالله صالح رئیس جمهوری این کشور شدند.

به گزارش خبرگزاری مهر به نقل از خبرگزاری فرانسه، سران قبایل مختلف از جمله حاشد و باقل روز شنبه در بخش شمالی شهر صنعا پایتخت این کشور دیدار و توافق کردند به صفوف معترضان دولت بپیوندند.

شیخ حسین بن عبدالله الاحمر رئیس کنفدراسیون قبیله حاشد گفت : "در اعتراض به سرکوب اعتراض‌های صلح‌آمیز در صنعا، تعز و عدن، از حزب کنگره عمومی خلق (حزب حاکم) استعفا دادم."

سران قبیله باقل، دومین قبیله بزرگ یمن، از سخنان الاحمر که رئیس قدرتمندترین قبیله این کشور به شمار می‌آید، استقبال کردند. گفتنی است، قبایل قدرت مهمی در ساختار حکومت یمن به شمار می‌آیند.

در اعتراض‌های اخیر در یمن و در درگیری معترضان با نیروهای امنیتی و هواداران صالح، ده‌ها نفر کشته و صدها نفر شده‌اند.

مردم یمن نیز با الهام از انقلاب‌های اخیر در مصر و تونس، خواستار کناره‌گیری رئیس جمهوری این کشور پس از 32 سال حکومت هستند.

در درگیری روز جمعه معترضان با نیروهای امنیتی در یمن، دست ‌کم شش نفر از معترضان جان خود را از دست دادند.
</TEXT>
</DOC>
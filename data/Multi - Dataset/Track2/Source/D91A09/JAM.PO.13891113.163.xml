<?xml version="1.0" encoding="utf-8" ?>
<DOC>
<DOCNO>163</DOCNO>
<DATE-TIME>1389/11/13</DATE-TIME>
<CATEGORY>سیاسی</CATEGORY>
<TITLE>قيام تونس و مصر مسري است:گسترش بحران در کشورهاي عرب </TITLE>
<SUMMARY>جام جم آنلاين: اعتراضات گسترده و سير تحولات سياسي در تونس و مصر، ديگر رهبران عرب را آشکارا نگران کرده است. رهبران اردن، سوريه و يمن خبر از اصلاحات داده‌اند. گروه‌هاي مخالف در ليبي، بحرين و سودان نيز مردم را به تظاهرات فراخوانده‌اند.</SUMMARY>
<NARRATIVE></NARRATIVE>
<TEXT>
در پي فرار زين‌العابدين بن‌علي از تونس و پيام اخير حسني مبارک، مبني بر اينکه ديگر نامزد رياست‌جمهوري نخواهد شد، اكنون علي‌عبدالله صالح، رئيس‌جمهور يمن نيز اعلام کرد که در دور آتي انتخابات رياست‌جمهوري اين کشور شرکت نخواهد جست.

صالح:ديگر رئيس جمهور نمي‌شوم

رئيس‌جمهور يمن در روز چهارشنبه 2 فوريه در صنعا در پارلمان اين کشور رسماَ اعلام کرد که پس از 32 سال حکومت، ديگر خواهان نامزدي خود در انتخابات آتي اين کشور نيست. وي همچنين تاکيد کرد که واگذاري قدرت به پسرش در سال 2013 ميلادي نيز منتفي شده است.

صالح همچنين اظهار داشت که درصدد است که انتخابات پارلمان اين کشور را به تعويق اندازد و دست به تشکيل دولت وحدت ملي زند. انتخابات پارلمان يمن قرار بود که در آوريل 2011 برگزار شود. اين تغييرات در حالي بيان مي‌شود که گروه‌هاي اپوزيسيون در يمن اعلام کرده‌اند که پنج‌شنبه 3 فوريه "روز خشم" در يمن خواهد بود.

صالح در سخنان خود به نمايندگان مجلس «وعده‌هاي فراواني» براي اصلاح کشور داد. وي هشدار داد که نبايد گذاشت که کشور دستخوش نا‌آرامي شود. به گفته ناظران سياسي سخنان صالح در کشوري بيان مي‌شود که در جنوب و شمال آن درگيري‌هاي مسلحانه در جريان است و تقريباَ هر شهروند يمني داراي يک سلاح گرم است. رئيس‌جمهور يمن خطاب به مردم اين کشور گفت: «در صورت تعرض اوباش، هر شهروندي حق دارد که از خود و دارايي‌اش دفاع کند.»

در هفته گذشته هزاران نفر از معترضان در صنعا، پايتخت يمن دست به تظاهرات زدند و از سياست‌هاي صالح انتقاد کردند. در اين تظاهرات گروه‌هاي مختلف سياسي، از جمله گروه‌هاي اسلام‌گرا نيز شرکت داشتند.

در تجمعي در نزديکي دانشگاه صنعا دست‌کم 10 هزار نفر خواهان کناره‌گيري صالح از مقام رياست‌جمهوري شدند. تظاهرکنندگان از صالح خواستند که با تبعيت از بن‌علي، رئيس‌جمهور مخلوع تونس، «به عربستان سعودي فرار كند.»

دوران رياست‌جمهوري صالح به طور رسمي در سال 2013 ميلادي به پايان خواهد رسيد. يمن در مبارزه عليه تروريسم با آمريکا همکاري مي‌کند. شبکه تروريستي القاعده در سال‌هاي گذشته موفق شد که با عضو‌گيري در يمن در برخي مناطق اين کشور دست به فعاليت زند.

دولت يمن در حال حاضر در سه جبهه بطور همزمان درگير زد و خوردهايي خونين است. نخست شورشيان شيعه در شمال يمن، سپس جدايي‌خواهان جنوب و سرانجام تروريست‌هاي القاعده. شبکه تروريستي القاعده از سال گذشته تاکنون به چندين مرکز و ساختمان خارجيان در يمن حمله کرده است.

بيش از نيمي از 23 ميليون نفر جمعيت يمن در زير خط فقر به سر مي‌برند. بسياري از شهروندان يمن به برگ گياه نشئه‌آور"خات" معتاد هستند. بدين خاطر بسياري از خدمات شهري در اين کشور دچار اخلال است. اتحاد دو يمن در سال 1990 ميلادي نيز سبب مشکلات مضاعف اقتصادي در اين کشور شد.

دعوت به اعتراض و تظاهرات در سوريه

بنا به گزارش ‌خبرگزاري‌هاي خارجي جوانان سوريه نيز روز جمعه 4 فوريه را به تقليد از مصريان "روز خشم" نام نهاده‌اند و از مردم خواسته‌اند که به‌رغم وعده‌هاي بشار اسد، رئيس‌جمهور سوريه مبني بر اصلاحات سياسي عليه «فساد و استبداد» دست به تظاهرات زنند. در نامه جوانان خطاب به بشار اسد آمده است: «ما مخالفتي شخصي با تو نداريم، اما عليه سلطه فردي، فساد مالي، استبداد و مال‌اندوزي بستگان تو هستيم.»

يک گروه سياسي ديگر نيز از مردم خواسته است که در روز پنج‌شنبه 3 فوريه براي همبستگي با «دانشجويان، کارگران، بازنشستگان و بيکاران» در دمشق در برابر پارلمان اين کشور دست به تحصن زنند.

تغيير دولت و انحلال پارلمان در اردن

به دنبال اعتراضات و تظاهرات در امان، ملک عبدالله دوم، پادشاه اردن نيز مجبور به تغيير دولت و پذيرش اصلاحات در اين کشور شد. ملک عبدالله با برکناري الرفاعي از مقام نخست‌وزيري و انتصاب معروف البيخت به جاي وي سعي در آرام کردن اوضاع دارد.

پادشاه اردن همچنين با انحلال پارلمان اين کشور راه را براي اصلاحات سياسي هموار کرد. معترضان اردني بر اين باورند که در انتخابات پيشين اين کشور تقلب صورت گرفته، بدين دليل دولت الرفاعي فاقد مشروعيت قانوني بوده است. در واقع واکنش سريع ملک عبدالله دوم تمکين به خواست معترضان در اردن بوده است.

سرايت اعتراضات به ليبي، بحرين و سودان

روزنامه الوطن با انتشار پوستري از مردم ليبي خواسته است که عليه قذافي در روز 17 فوريه «دست به قيام» زنند. 
فعالان سياسي و مدافعان حقوق ‌بشر اين کشور نيز با انتشار بيانيه‌اي خواستار اعتراض مردم به حکومت قذافي شده‌اند.

در بحرين نيز اقليت شيعه اين کشور با پيروي از اعتراضات مردم تونس و مصر به عنوان نخستين کشور عربي در حاشيه خليج‌فارس فراخواني براي تظاهرات عليه حاکميت اين کشور داده است.

به گزارش خبرگزارهاي خارجي در خارطوم، پايتخت سودان از روز يک‌شنبه 30 ژانويه تاکنون حدود صد نفر بازداشت شده‌اند. معترضان سوداني با الهام از الگوي مصر، در خارطوم و ديگر شهرهاي سودان عليه حکومت و افزايش قيمت‌ها دست به تظاهرات زدند. به گفته فعالان حقوق‌بشر تظاهراتي نيز براي روز پنج‌شنبه 3 فوريه تدارک ديده شده است.
</TEXT>
</DOC>
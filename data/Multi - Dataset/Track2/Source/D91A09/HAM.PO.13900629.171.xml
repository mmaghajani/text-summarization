<?xml version="1.0" encoding="utf-8" ?>
<DOC>
<DOCNO>171</DOCNO>
<DATE-TIME>1390/06/29</DATE-TIME>
<CATEGORY>سیاسی</CATEGORY>
<TITLE>انقلابیون یمن: مذاکره تمام شد</TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > خاورمیانه  - گروه بین‌الملل:
حمله نیروهای امنیتی و گارد ریاست‌جمهوری یمن به مردم و معترضان در خیابان‌ها دیروز نیز ادامه داشت و با گلوله‌باران چادرهای متحصنین در میدان تغییر صنعا، شدت گرفت. 


همزمان انقلابیون یمنی با میانجیگری‌های شورای همکاری خلیج‌فارس که در سفر نماینده این شورا به صنعا مطرح شده‌بود مخالفت کردند. به گزارش خبرگزاری رویترز، یک روز پس از ورود عبداللطیف الزیانی دبیرکل شورای همکاری خلیج‌فارس به صنعا پایتخت یمن برای واکاوی راهکارهای احیای این ابتکار عمل و امضای آن، مخالفان هرگونه وساطت این شورا را رد کردند. در همین حال، فواز الحمادی عضو انجمن رسانه‌ای جوانان انقلاب با اشاره به این ابتکار عمل، تلاش‌های شورای همکاری برای برون‌رفت از بحران جاری را رد کرد.

حاتم ابو حاتم عضو مجمع احزاب «لقاء مشترک» مخالف دولت هم ضمن رد این ابتکارعمل، تاکید کرد که اکنون زمان مطرح کردن آن نیست و اساسا روزگار ابتکارعمل‌ها به‌سر آمده است و نظام برای ترساندن مردم و معترضان از رفتارهای خشونت‌آمیز بهره می‌گیرد. این درحالی است که عبده الجندی معاون وزیر اطلاع‌رسانی یمن با مثبت ارزیابی کردن این ابتکار عمل، دیدار الزیانی را در راستای تلاش‌های صورت گرفته برای کاستن از شدت بحران جاری در کشور دانست و مخالفان و تظاهرات‌کنندگان را به اغراق در تعداد قربانیان متهم کرد. عبداللطیف الزیانی دبیرکل شورای همکاری خلیج‌فارس و جمال بن عمر فرستاده سازمان ملل، روز دوشنبه برای بررسی تحولات جاری در یمن، وارد این کشور شده بودند.

از سوی دیگر، علی عبدالله صالح رئیس‌جمهور یمن روز دوشنبه با ملک‌عبدالله بن عبدالعزیز پادشاه عربستان سعودی در ریاض دیدار کرد. در این دیدار دو طرف درباره تحولات جاری در یمن و ابتکارعمل شورای همکاری خلیج‌فارس به رایزنی پرداختند. این دیدار در حالی برگزار شد که نظامیان طرفدار صالح در 3 روز گذشته مردم را در صنعا به خاک و خون کشیده‌اند. از سوی دیگر، آمریکا و اتحادیه اروپا که در ماه‌های گذشته در قبال تحولات یمن فقط به صدور بیانیه اکتفا کرده‌اند با انتشار بیانیه‌ای دیگر ضمن فراخواندن تمامی طرف‌های درگیر در یمن به خویشتنداری خواستار آرام شدن اوضاع شدند. سفارت آمریکا در یمن با اشاره به درگیرهای اخیر که به کشته شدن نزدیک به 60 نفر و زخمی شدن هزاران نفر منجر شده‌است، ابراز امیدواری کرد که یمن شاهد انتقال مسالمت‌آمیز قدرت باشد و ابتکار عمل شورای همکاری خلیج‌فارس در مدت یک هفته به امضا برسد. این درحالی است که نماینده عربستان سعودی در سازمان ملل نیز با فراخواندن طرف‌های درگیر یمنی به ادامه تلاش برای اجرای طرح شورای همکاری خلیج‌فارس، به احتمال انجام برخی تعدیل‌های جدید در آن اشاره کرد.

عبدالله المعلمی با ابراز تأسف نسبت به‌شدت گرفتن خشونت در یمن، ابراز امیدواری کرد که زمینه مناسب برای احیای ابتکار عمل شورای همکاری فراهم شود.به گزارش شبکه خبری سی‌ان‌ان، شاهدان عینی با اشاره به این درگیری‌ها تاکید کردند که در پی سقوط 2 موشک به چادرهای معترضان متحصن در میدان تغییر در صنعا، دست‌کم 2 نفر کشته و 5 نفر دیگر زخمی شدند. این در حالی است که به‌دنبال یورش نیروهای امنیتی وفادار به علی عبدالله صالح رئیس‌جمهور یمن به انقلابیون طی 3 روز گذشته، دست‌کم 58 نفر از مردم کشته و بیش از 550 نفر دیگر زخمی شده بودند.
</TEXT>
</DOC>
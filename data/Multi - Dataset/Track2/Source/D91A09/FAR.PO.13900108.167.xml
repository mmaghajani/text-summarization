<?xml version="1.0" encoding="utf-8" ?>
<DOC>
<DOCNO>167</DOCNO>
<DATE-TIME>1390/01/08</DATE-TIME>
<CATEGORY>سیاسی</CATEGORY>
<TITLE>درپي اصرار براي باقي ماندن در قدرت؛ژنرال‌هاي يمن براي سرنگوني "عبدالله صالح" وارد ميدان شدند </TITLE>
<SUMMARY>خبرگزاري فارس: ژنرال "علي محسن الاحمر" فرمانده نظامي منطقه شمال شرقي يمن و فرمانده لشكر يكم رزهي متعهد شد كه رژيم "علي عبدالله صالح" ديكتاتور يمن را به هر قيمتي شده سرنگون كند.</SUMMARY>
<NARRATIVE></NARRATIVE>
<TEXT>
به گزارش فارس به نقل از پايگاه اطلاع رساني شبكه خبري العالم، فرمانده نظامي منطقه شمال شرقي يمن اعلام كرد: رژيم حاكم بر يمن را به هر قيمت سرنگون مي كنم. "عسگر زيل" سخنگوي ژنرال علي محسن الاحمر گفت: ژنرال الاحمر كه حدود 32 سال قبل رئيس جمهوري صالح را به قدرت رساند، به نام خروش و خيزش مردم يمن از علي عبدالله صالح مي خواهد از قدرت كناره گيري كند. برپايه اين گزارش، ژنرال الاحمر قول داده است به هر وسيله ممكن، به خيزش مسالمت آميز جوانان يمن كمك كند و حاضر است هر بهايي لازم باشد، در اين راه بپردازد. ژنرال احمر در 21 مارس با پيوستن به جنبش مردم يمن، ضربه بزرگي به رژيم صالح وارد كرد و با انتشار بيانيه اي اعلام داشت كه ارتش يمن دركنار مردم انقلابي ايستاده است. شهرهاي مختلف يمن از بيش از يك ماه پيش شاهد اعتراضات و تظاهرات گسترده مردمي عليه رژيم عبدالله صالح است و آنها خواهان رفتن او از قدرت، اصلاحات، دموكراسي و آزادي هستند و براساس آخرين آمارها، تاكنون دستكم 99 نفر در جريان سركوبگري رژيم علي عبدالله صالح عليه تظاهرات مسالمت‌آميز مردم اين كشور، كشته شده‎اند. همزمان با پيوستن شمار زيادي از افسران بلندپايه و سربازان ارتش يمن به انقلاب مردم اين كشور، تعداد زيادي از مسئولان حزب حاكم، وزيران، نمايندگان پارلمان و سفراي يمن در خارج از يمن نيز در اعتراض به سركوبگري عبدالله صالح عليه مردم استعفا داده و خواهان كناره‌گيري او از قدرت شده‌اند.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>162</DOCNO>
<DATE-TIME>1389/11/09</DATE-TIME>
<CATEGORY>سیاسی</CATEGORY>
<TITLE>نوبت انقلاب به یمن رسید؛جدیدترین تصمیمات رئیس جمهور یمن برای جلوگیری از سقوط </TITLE>
<SUMMARY>در همین راستا، «محمد الصبری»، سخنگوی کمیته گروه های معارض مذاکره کننده با دولت مرکزی یمن، پس از این نشست در اظهاراتی گفت: سخنان و پیشنهادهای دولت مرکزی یمن را شنیدیم، ولی تاکنون نمی توانیم درباره آن موضعی بگیریم، زیرا سخن و پیشنهادهای آنان به طور رسمی به دست ما نرسیده است.</SUMMARY>
<NARRATIVE></NARRATIVE>
<TEXT>
شب گذشته، تلویزیون رسمی دولت یمن، از کوتاه آمدن «حزب حاکم کنفرانس مردمی» در برابر درخواست های گروه های معارضه خبر داد.

به گزارش صفحه عربی «تابناک»، تلویزیون یمن در گزارشی اعلام کرد: «حزب حاکم کنفرانس مردمی» با صدور بیانیه ای رسمی اعلام کرد که همه درخواست ها و شروط گروه های معارضه برای ادامه گفت وگو را می پذیرد.

گفته می شود، «علی عبدالله صالح»، رئیس جمهور مادام العمر یمن که این روزها از تکرار سناریوی تونس و مصر در کشورش به شدت نگران و هراسان است، عصر روز گذشته، نشست اضطراری در دفتر سیاسی حزب حاکم یمن برگزار کرده که نتیجه آن، کوتاه آمدن دولت این کشور در برابر درخواست ها و شروط گروه های معارضه بوده است.

اخبار رسیده از یمن همچنین حاکی از آن است که «علی عبدالله صالح» که در آن نشست، با حالتی مضطرب سخن می گفت، خطاب به حاضران اعلام کرد: ما حاضریم هر چه سریع تر با گروه های معارض دیدار و گفت وگو کنیم. بهترین راه برای پایان دادن به اختلافاتمان با آنان، نشستن بر سر میز مذاکره است.
رئیس جمهور مادام العمر یمن همچنین گفت: ما حتی حاضریم پس از انجام مذاکرات، برخی بندهای قانون اساسی را تعدیل کنیم و تغییر دهیم. ما باید هر چه سریعتر حملات رسانه ای خود علیه گروه های گوناگون را متوقف کنیم. البته انتظار داریم آنان نیز کاری مشابه کنند.

در همین حال، روزنامه «البیان» چاپ یمن، در مطلبی نوشت: در این نشست اضطراری، همچنین تصمیم گرفته شد که کمیته ای ویژه تشکیل شود تا مقدمات انجام انتخابات مسالمت آمیز و آزاد در آینده ای نزدیک را بررسی کند. قرار است در آن انتخابات، گروه های گوناگون معارضه نیز به شرکت و حضور در فرایند سیاسی یمن دعوت شوند.

حاضران در این نشست اضطراری همچنین بر لزوم آغاز فوری مذاکره با گروه هایی همچون «حوثی» ها و گروه آزادیبخش جنوب یمن تأکید کردند.

در همین راستا، «محمد الصبری»، سخنگوی کمیته گروه های معارض مذاکره کننده با دولت مرکزی یمن، پس از این نشست در اظهاراتی گفت: سخنان و پیشنهادهای دولت مرکزی یمن را شنیدیم، ولی تا به این لحظه، نمی توانیم در برابر آن موضعی بگیریم، زیرا سخن و پیشنهادهای آنان به طور رسمی به دست ما نرسیده است. </TEXT>
</DOC>
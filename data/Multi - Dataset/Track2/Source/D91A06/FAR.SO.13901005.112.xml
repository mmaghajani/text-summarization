<?xml version="1.0" encoding="utf-8" ?>
<DOC>
<DOCNO>112</DOCNO>
<DATE-TIME>1390/10/05</DATE-TIME>
<CATEGORY>اجتماعی</CATEGORY>
<TITLE>دبیر اول کمیسیون قضایی و حقوقی مجلس:مجازات بزهکاران جرم اسیدپاشی در کشور مکفی است </TITLE>
<SUMMARY>خبرگزاری فارس: دبیر اول کمیسیون قضایی و حقوقی مجلس گفت: مجازات بزهکاران جرم اسیدپاشی در کشور مکفی بوده و قضات بیشتر از این حدود توان اجرای اعمال مجازات را برای مجرمانی که باعث ایجاد وحشت در جامعه شده‌اند، ندارند.</SUMMARY>
<NARRATIVE></NARRATIVE>
<TEXT>
خلیل حیات‌مقدم امروز در گفت‌وگو با خبرنگار فارس در آبادان اظهار داشت: بزهکاری و رواج عملکردهای نامناسب افراد در جامعه دلایل متفاوتی دارد که باید منشأ مقابله با آنها با استفاده از شناخت و بررسی چرایی و چگونگی این واکنش‌ها مورد توجه مسئولان قرار گیرد.
وی با اشاره به دلایل افزایش جرم اسیدپاشی در جامعه افزود: افزایش جرم اسیدپاشی دلایل مختلف اجتماعی دارد که باید هر کدام از عوامل را در شاخه تخصصی آن مانند روانشناسی، جامعه‌شناختی و عوامل زیستی و فرهنگی بررسی کرد.
نماینده مردم بندر ماهشهر، امیدیه و هندیجان در مجلس شورای اسلامی تصریح کرد: قانون مجازات اسلامی درباره قصاص مجرمان اسیدپاشی به صراحت عنوان شده و هم‌اکنون نیز شاهد اجرای آن در پرونده‌های مختلف هستیم.
وی با بیان اینکه قانون مجازات اسلامی برای بزهکاران اسیدپاشی کافی‌ است اضافه کرد: این مسائل در مراحل پیشگیری و درمان جرم مؤثر واقع خواهد شد و قانون و مقرراتی که در باب مجازات اسیدپاشی در نظر گرفته شده برای بازدارندگی بیشتر جرم اجرا می‌شود و نمی‌توان انتظاری فراتر از بازدارندگی، از آن داشت.
حیات‌مقدم خاطرنشان کرد: ریشه وقوع تمام مشکلات را باید در تربیت و سیاست کلی برنامه‌های اجتماعی بیان کرد.
دبیر اول کمیسیون قضایی و حقوقی مجلس شورای اسلامی با اشاره به نقش رسانه‌ها در این بین ادامه داد: رسانه‌ها به ویژه مطبوعات که در رأس پخش و ترویج مسائلی مانند جرایم اسیدپاشی هستند، بیشتر از اینکه به پخش این اخبار اقدام کنند باید حکم نهایی از طرف دستگاه قضایی را اعلام کنند تا سایر افراد جامعه در جریان برخورد با این جرم قرار گیرند.
وی همچنین عنوان کرد: قانون چگونگی مجازات با این جرم کامل و بدون ابهام بوده و قوه ‌قضاییه در صورتی که حتی شاکی خصوصی رضایت به انجام نشدن قصاص دهد، افزون‌ بر پرداخت دیه با مجازات عمومی حبس به مدت دو تا پنج سال، با مجرمان برخورد می‌کند.
حیات‌مقدم بیان کرد: حدود اختیارات قوه ‌قضاییه برای مجازات مجرمان در قانون مجازات اسلامی تعریف شده و قضات بیشتر از این حدود توان اجرای اعمال مجازات برای مجرمانی که باعث ایجاد وحشت در جامعه شده‌اند را، ندارند.
وی با بیان اینکه باید ریشه و اساس بی‌اخلاقی و بزهکاری در جامعه کشف شود گفت: در این راستا باید همه مسئولان اجرایی خرد و کلان کشور دست به دست هم داده و زمینه‌های بروز چنین بی‌اخلاقی‌هایی را کشف و حل کنند.
نماینده مردم بندرماهشهر، امیدیه و هندیجان در مجلس شورای اسلامی در پایان نیز چنین اظهار داشت: امیدواریم دیگر شاهد هیچگونه مورد اسیدپاشی و ایجاد چنین مسائلی در کشور نباشیم.</TEXT>
</DOC>
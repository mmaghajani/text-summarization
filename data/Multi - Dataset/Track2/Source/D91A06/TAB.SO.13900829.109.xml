<?xml version="1.0" encoding="utf-8" ?>
<DOC>
<DOCNO>109</DOCNO>
<DATE-TIME>1390/08/29</DATE-TIME>
<CATEGORY>اجتماعی</CATEGORY>
<TITLE>يك زن ديگر قربانی اسيدپاشی شد  </TITLE>
<SUMMARY>در حالي كه هنوز خبرهاي مربوط به دادگاه آمنه بهرامي دختري كه قرباني اسيدپاشي خواستگار كينه توز خود شد و زيبايي و بينايي خود را براي هميشه از دست داد به پايان نرسيده، خبر مي رسد يك زن جوان ديگر البته اين بار در كرمانشاه به سرنوشتي مشابه دچار شده است</SUMMARY>
<NARRATIVE></NARRATIVE>
<TEXT>
اين بار هم يك جوان خواستگار وقتي با پاسخ منفي زن جوان مطلقه كرمانشاهي براي ازدواج رو‌به‌رو شد، با اسيدپاشي از وي انتقام گرفت.

رسيدگي به اين پرونده شامگاه اول مهر امسال در پي تماس مردمي مبني بر اسيدپاشي در خيابان رودكي كرمانشاه در دستوركار ماموران پليس امنيت قرار گرفت.

ماموران با اعزام به محل در تحقيق از همسايه‌ها متوجه شدند فرد نقابداري به زن جوان حمله‌ور شده و پس از اسيدپاشي فرار كرده است.

پس از حادثه نيز يك مرد جوان به زن مصدوم نزديك شده و با ادعاي اين كه شوهر اوست وي را به بيمارستان منتقل كرده است.

با شروع تحقيقات در اين زمينه ساعاتي بعد يكي از مسوولان بيمارستاني در كرمانشاه با مركز پليس تماس گرفت و خبر داد مرد غريبه‌اي، زني را كه مورد اسيدپاشي قرار گرفته به بيمارستان آورده و آنها به وي مظنون و مانع خروج او از بيمارستان شده‌اند. در پي اين تماس، ماموران مرد جوان را دستگير و به مركز پليس منتقل كردند.

مرد جوان خود را همسر زن مصدوم معرفي و عنوان كرد نمي‌داند چه كسي به صورت همسرش اسيد پاشيده است.

متهم، خواستگار شاكي بود

در مرحله بعدي تحقيقات، خانواده زن آسيب‌ديده شناسايي و به پليس اطلاعات ـ امنيت استان كرمانشاه احضار شدند.

آنها گفتند مرد متهم، شوهر دخترشان نبوده و فقط چند بار به خواستگاري او آمده است.

با به دست آمدن اين اطلاعات، روند رسيدگي به پرونده وارد مرحله جديدي شد و با دستور قضايي بازپرس شيرزادي، رئيس شعبه 9 دادسراي كرمانشاه، تحقيقات وي‍ژه‌اي از متهم آغاز شد.

اين در حالي بود كه مسوولان بيمارستان اعلام كردند زن جوان بشدت آسيب ديده و احتمال كورشدن وي وجود دارد.

آخرين ملاقات شاكي با متهم

در ادامه تحقيقات معلوم شد مرد 23 ساله‌اي خواستگار زن آسيب‌ديده بوده و از وي پاسخ منفي شنيده است و شب حادثه نيز در تماس با زن جوان از او خواسته تا براي آخرين بار با او ملاقات كند.

در جريان اين ملاقات هم زن جوان به درخواست ازدواج او پاسخ منفي داده و خواسته است برايش مزاحمت ايجاد نكند. در اين هنگام وقتي آنها از هم دور شده‌اند فرد نقابداري بلافاصله به او حمله كرده و پس از اسيدپاشي متواري مي‌شود.

با توجه به اين كه متهم همچنان اسيدپاشي را انكار مي‌كرد، سرانجام اوايل آبان‌ماه در ادامه بازجويي‌هاي پليسي مدعي شد با اجير كردن يكي از دوستانش، نقشه اسيدپاشي را عملي كرده است.

اعتراف به اجير كردن اسيدپاش

متهم در اظهاراتش به پليس گفت: زن جوان ـ مصدوم حادثه ـ دختر يكي از همسايه‌هاي قديمي‌مان بود.دو ماه پيش از حادثه متوجه شدم او از شوهر معتادش جدا شده و همراه دختر 9 ساله خود با پدر و مادرش زندگي مي‌كند. ابتدا در خيابان براي اين زن ايجاد مزاحمت مي‌كردم تا اين كه تصميم به ازدواج با وي گرفتم.

وي اضافه كرد: زن جوان و خانواده‌اش و حتي خانواده خودم راضي به اين وصلت نبودند و هر بار از آنها پاسخ منفي مي‌شنيدم بنابراين براي انتقام گرفتن از زن جوان، از يكي از دوستانم خواستم با تهيه اسيد، به محل قرار من با زن جوان بيايد و با اسيد به وي حمله‌ور شود.

در پي اعتراف متهم، نقابدار اسيدپاش نيز چند روز پيش دستگير شد.متهم با انتقال به مركز پليس به اسيدپاشي اعتراف كرد و گفت: از سوي جوان خواستگار اجير شده است.

بنابر اين گزارش، دو متهم پرونده با قرار قانوني از سوي بازپرس شيرزادي، رييس شعبه 9 دادسراي كرمانشاه روانه زندان شدند. تحقيقات تكميلي از آنها ادامه دارد.</TEXT>
</DOC>
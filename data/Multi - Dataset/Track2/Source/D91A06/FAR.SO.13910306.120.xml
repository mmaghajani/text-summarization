<?xml version="1.0" encoding="utf-8" ?>
<DOC>
<DOCNO>120</DOCNO>
<DATE-TIME>1391/03/06</DATE-TIME>
<CATEGORY>اجتماعی</CATEGORY>
<TITLE>نماینده مردم آمل خبر داد:تغییر قانون اسیدپاشی در مجلس </TITLE>
<SUMMARY>خبرگزاری فارس: نماینده مردم آمل در مجلس شورای اسلامی از تغییر قانون اسیدپاشی خبر داد.</SUMMARY>
<NARRATIVE></NARRATIVE>
<TEXT>
عزت‌الله یوسفیان در گفت‌وگو با خبرنگار فارس در آمل با بیان اینکه در حال حاضر جرم اسیدپاشی به اندازه ایجاد یک ضرب و جرح است، اظهار داشت: به دلیل اینکه اسیدپاشی نیز مانند ضرب و جرح  فرد را مجروح و خون‌آلود می‌کند در اندازه همان ضرب جرح در قانون فعلی مجازات دارد.
وی با اشاره به اینکه در حال حاضر جرم اسیدپاشی مانند جرم زدن یک فرد با چاقو است، بیان داشت: اسیدپاشی بازتاب بیشتری دارد و باعث جریحه‌دار شدن افکار عمومی می‌شود.
 
* اسیدپاشی یک جرح ساده نیست

یوسفیان با تاکید بر اینکه اسیدپاشی را نمی‌شود یک جراحت ساده دانست، افزود: متاسفانه دیه‌ای هم که به این جرم تعلق می‌گیرد در اندازه مجروح کردن با یک چاقو است.
وی ادامه داد: به دلیل اینکه میزان جریحه‌دار شدن فرد و افکار عمومی در اسیدپاشی بسیار بیشتر از یک جرح ساده است بنابراین انتظار می‌رود که مجازات آن نیز بیشتر شود.
این مسئول با اعلام اینکه باید برای اسیدپاشی مجازات سنگینی در نظر گرفته شود، بیان داشت: باید قوانین سنگینی برای ریشه‌کن شدن این معضل اجتماعی در نظر گرفته شود.
 
* قانون اسیدپاشی با حمل سلاح سرد به مجلس می‌رود

یوسفیان با اشاره به اینکه برای تغییر قانون اسیدپاشی این طرح با تغییر قانون حمل سلاح سرد به صحن علنی مجلس می‌رود، عنوان کرد: در حال حاضر قانون حمل سلاح سرد مانند قمه، چاقو، چاقوی ضامن‌دار، پنجه‌بوکس و هر وسیله‌ دیگری که برای زدن مورد استفاده قرار می‌گیرد برای ارائه در صحن علنی مجلس آماده است.
وی گفت: طرحی برای تغییر قانون اسیدپاشی در نظر گرفتیم که با این طرح همزمان به مجلس ارائه می‌شود.
این مسئول اذعان داشت: اگر این طرح پذیرفته نشود لایحه‌ای جداگانه‌ای برای آن در نظر گرفته می‌شود. همچنین کمیسیون این طرح را تصویب کرده و در هفته‌های اخیر در دستور کار مجلس قرار می‌گیرد.</TEXT>
</DOC>
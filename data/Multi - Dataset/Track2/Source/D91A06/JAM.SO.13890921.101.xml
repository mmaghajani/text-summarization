<?xml version="1.0" encoding="utf-8" ?>
<DOC>
<DOCNO>101</DOCNO>
<DATE-TIME>1389/09/21</DATE-TIME>
<CATEGORY>اجتماعی</CATEGORY>
<TITLE>اسيدپاشي سريالي در قزوين </TITLE>
<SUMMARY></SUMMARY>
<NARRATIVE></NARRATIVE>
<TEXT>
با وقوع 8 فقره اسيدپاشي سريالي در محله‌هاي مركزي و شمالي قزوين، كارآگاهان جستجوي ويژه‌اي را براي يافتن اين اسيدپاش مرموز آغاز كرده‌اند. 

تحقيقات نشان مي‌دهد مردي سوار بر موتورسيكلت يا دوچرخه، 6 زن و دختر جوان و 2 مرد ميانسال را در محله‌هاي شهر تعقيب و با پاشيدن اسيد به چهره آنها فرار كرده است.


به گزارش «جام‌جم»، روز پاياني آبان امسال مردي با مركز فوريت‌هاي پليسي 110 شهر قزوين تماس گرفت و از وقوع اسيدپاشي در يكي از محله‌هاي شمالي شهر خبر داد. 

در پي اين تماس ماموران با حضور در محل حادثه متوجه شدند دختري جوان مورد اسيدپاشي قرار گرفته و از سوي اهالي به بيمارستان منتقل شده است.

ماموران به تحقيق از دختر آسيب‌ديده پرداختند كه وي به پليس گفت: در حال بازگشت به خانه بودم، يك موتورسوار بسرعت به من نزديك شد و با پاشيدن اسيد به چهره‌ام فرار كرد. با تشكيل پرونده‌اي در اين ارتباط، تحقيقات براي دستگيري مرد اسيدپاش آغاز شد.

در ادامه تحقيقات، 4 مورد اسيدپاشي ديگر نيز كه در محله‌هاي شمالي و مركزي شهر قزوين اتفاق افتاده بود، به پليس گزارش شد.

ماموران با حضور در اين محل‌ها و بررسي موضوع متوجه شدند اين 4 زن و دختر جوان عصر، هنگام بازگشت به منازلشان، از سوي مردي كه راكب موتورسيكلت و دوچرخه بوده است، مورد اسيدپاشي قرار گرفته‌اند.

ماموران با بررسي پرونده‌هاي اين 5 زن و دختر جوان متوجه شدند عامل حادثه با نزديك شدن به آنها، بطري اسيد را به سمتشان پرتاب و فرار كرده است. با مشخص شدن اين موضوع، روند رسيدگي به پرونده وارد مرحله جديدي شد.

دختر دانشجو؛ ششمين قرباني اسيدپاش

در حالي كه ماموران جستجوي ويژه‌اي را براي دستگيري اسيدپاش مرموز آغاز كرده بودند، اوايل آذر امسال يكي از اهالي خيابان فلسطين شهرستان قزوين با مركز فوريت‌هاي پليسي 110 تماس گرفت و وقوع يك اسيدپاشي ديگر را خبر داد. دقايقي بعد ماموران با حضور در محل حادثه، دختري جوان را كه به صورتش اسيد پاشيده شده بود، به يكي از مراكز درماني شهر منتقل كردند.

ماموران در تحقيق از اهالي پي بردند دختري ديگر كه با فرد آسيب‌ديده همراه بوده، مرد اسيدپاش را ديده است.

به اين ترتيب شاهد حادثه به مركز پليس احضار شد و گفت:‌من و دوست دانشجويم عصر حادثه در حال بازگشت به خانه بوديم كه دوچرخه‌سواري به ما نزديك شد و يكباره يك بطري را به سمت دوستم پرتاب كرد كه او جيغ زد و با داد و فريادهاي من و دوستم، افراد رهگذر به كمكمان شتافتند.

وي ادامه داد: دوستم با كسي اختلاف نداشت و نمي‌دانم دوچرخه‌سوار مرموز چه كسي بود و به چه انگيزه‌اي به صورت وي اسيد پاشيد. با ثبت اظهارات دختر جوان، جستجو براي يافتن دوچرخه‌سوار اسيدپاش آغاز شد و در حالي كه تحقيقات ادامه داشت در 10 روز گذشته نيز، 2 مرد به شيوه مشابه مورد اسيدپاشي قرار گرفتند. تحقيق درخصوص انگيزه‌هاي اسيدپاشي و دستگيري متهم ادامه دارد.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>152</DOCNO>
<DATE-TIME>1390/10/26</DATE-TIME>
<CATEGORY>فرهنگی</CATEGORY>
<TITLE>جدايي نادر از سيمين برنده جايزه گلدن گلوب‏ </TITLE>
<SUMMARY>درام خانوادگي "جدايي نادر از سيمين" اثر اصغر فرهادي، فيلم‌ساز ايراني جايزه بهترين فيلم غير انگليسي زبان "گولدن گلوب" را از آن خود کرده است.</SUMMARY>
<NARRATIVE></NARRATIVE>
<TEXT>
اين فيلم يک‌شنبه شب (۱۵ ژانويه، ۲۵ دي) طي مراسمي در بيورلي هيلز جايزه بهترين فيلم غير انگليسي زبان در گولدن گلوب را دريافت کرد. 

گلدن گلوب پس از اسکار مهمترين جايزه سينمايي در امريکا محسوب مي‎شود. 

فيلم فرهادي در اين بخش از مسابقات با فيلم هاي "گل‌هاي جنگ" ساخته ژانگ ييمو محصول مشترك چين و هنگ‌كنگ، "در سرزمين خون و عسل" به كارگرداني آنجلينا جولي محصول امريكا به زبان بوسنيايي، "پسربچه با دوچرخه" ساخته برادران داردن محصول بلژيك و "پوستي كه در آن زندگي مي‌كنم" به كارگرداني پدرو آلمودوار از كشور اسپانيا رقابت مي‌کرد و توانست جايزه بهترين فيلم غير انگليسي زبان را به خود اختصاص دهد. 

اين فيلم روز شنبه (۱۴ ژانويه، ۲۴ دي) نيز جايزه "انجمن منتقدان پخش فيلم" در سال ۲۰۱۱ را از آن خود کرد. جايزه بهترين فيلم غير انگليسي زبان منتخب منتقدان در هفدهمين سال فعاليت اين انجمن به تازه‌ترين ساخته فرهادي اختصاص يافت. 

جدايي نادر از سيمين اخيرا از سوي روزنامه وال استريت ژورنال به عنوان بهترين فيلم سال ۲۰۱۱ انتخاب شده بود. 

اين فيلم ضمن کانديد شدن براي شصت و نهمين جايزه ساليانه گلدن گلوب در فهرست بهترين فيلم‌هاي غير انگليسي زبان اين جشنواره وارد شده بود. 

جدايي نادر از سيمين جايزه بهترين فيلمنامه در سال ۲۰۱۱ را نيز از "انجمن منتقدان فيلم لس آنجلس" دريافت کرده بود. 

مجله بين‌المللي فيلم موسوم به "تصوير و صدا" اخيرا از اين فيلم به عنوان دومين فيلم برتر در سال ۲۰۱۱ ياد کرد. 

فيلم سينمايي جدايي نادر از سيمين به نويسندگي و کارگرداني اصغر فرهادي، هفتاد وهفتمين دوره جايزه حلقه منتقدان نيويورک را نيز به خود اختصاص داد و در ميان فهرست اسامي نامزدهاي دريافت جوايز "آکادمي مطبوعات بين‌المللي" نيز به‌عنوان نامزد بهترين فيلم از ديگاه روزنامه‌نگاران به چشم مي‌خورد. 

روزنامه نيويورک تايمز پيش‌بيني کرده است که فيلم فرهادي جايزه بهترين فيلم خارجي اسکار ۲۰۱۲ را از آن خود کند. 

جايزه "آسيا پاسيفيک" که هر ساله به فيلم هاي برگزيده قاره آسيا و اقيانوسيه تعلق مي گيرد نيز در سال ۲۰۱۱ به فيلم جدايي نادر از سيمين ساخته اصغر فرهادي رسيد. 

اين فيلم در شصت و يکمين دوره جشنواره بين المللي فيلم برلين جايزه خرس طلايي بهترين فيلم و جايزه خرس نقره اي بهترين بازيگر زن و بهترين بازيگر مرد اين جشنواره آلماني را دريافت کرده بود. 

کسب جايزه فستيوال فيلم "پولا" در سال ۲۰۱۱ در کروواسي و جايزه بهترين فيلم و فيلمنامه در سي‌و دومين جشنواره بين‌المللي فيلم دوربان از ديگر افتخارات بين‌المللي اين فيلم است. 

مراسم اهداي جوايز برگزيدگان انجمن منتقدان پخش فيلم در سال ۲۰۱۱ در ۱۲ ژانويه ۲۰۱۲ (۲۲ دي) برگزار شد.</TEXT>
</DOC>
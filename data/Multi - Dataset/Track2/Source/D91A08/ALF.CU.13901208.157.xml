<?xml version="1.0" encoding="utf-8" ?>
<DOC>
<DOCNO>157</DOCNO>
<DATE-TIME>1390/12/08</DATE-TIME>
<CATEGORY>فرهنگی</CATEGORY>
<TITLE>اصغر فرهادی، برنده جایزه ایندیپندنت اسپیریت شد</TITLE>
<SUMMARY></SUMMARY>
<NARRATIVE></NARRATIVE>
<TEXT>
جشنواره فیلم‌های «ایندیپندنت اسپیریت» که فیلم‌های مستقل را گرامی می‌دارد، شنبه شب در سانتا مانیکا در کالیفرنیا برگزار شد و اصغر فرهادی، کارگردان فیلم جدایی نادر از سیمین (یک جدایی) جایزه بهترین فیلم بین المللی را به دست آورد.

این جشنواره که یک شب پیش از اجرای مراسم اسکار برگزار شد، از فیلم «آرتیست» یا هنرمند تقدیر کرد. فیلم صامت هنرمند نامزد ۱۰ جایزه اسکار است.

به گزارش روزنامه لس آنجلس تایمز، جشنواره ایندیپندنت اسپیریت، در ۱۴ رشته برگزار می‌شود و نمادی از تقدیر ساده و صمیمی اهالی سینما از دستاوردهای بر‌تر سال است که به نوعی در مقابل جشن شیک و مجلل اسکار برگزار می‌شود.

«ست روگن» بازیگر آمریکایی مجری این مراسم بود. میشل ویلیامز به خاطر بازی در فیلم «یک هفته من با مریلین» و ایفای نقش مریلین مانرو بهترین جایزه بازیگری زن را دریافت کرد. «ژان دژاردین» بازیگر فیلم آرتیست هم جایزه بهترین بازیگر مرد را دریافت کرد.

اصغر فرهادی از ایران نامزد دریافت دو بخش در اسکار است. فیلم او در بخش بهترین فیلم خارجی حضور دارد و او همچنین نامزد بهترین فیلمنامه اصلی است.

«جدایی نادر از سیمین» تا کنون ده‌ها جایزه معتبر بسیاری از جمله خرس طلایی جشنواره برلین و جایزه گلدن گلوب را از آن خود کرده است.

پیشتر و در سی و هفتمین مراسم جوایز سالانه سینمایی سزار هم که از آن به عنوان «اسکار فرانسوی» هم یاد می‌شود، «جدایی نادر از سیمین» اصغر فرهادی، جایزه بهترین فیلم خارجی را از آن خود کرد و فیلم فرانسوی «هنرمند» با ربودن شش جایزه، رکورددار این مراسم شد.</TEXT>
</DOC>
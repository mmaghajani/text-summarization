<?xml version="1.0" encoding="utf-8" ?>
<DOC>
<DOCNO>150</DOCNO>
<DATE-TIME>1390/10/20</DATE-TIME>
<CATEGORY>فرهنگی</CATEGORY>
<TITLE>موفقيت ديگر‌براي جدايي نادر از سيمين </TITLE>
<SUMMARY>جام جم آنلاين: فيلم «جدايي نادر از سيمين» برنده جايزه بهترين فيلم خارجي از انجمن منتقدين فيلم ونكوور شد. </SUMMARY>
<NARRATIVE></NARRATIVE>
<TEXT>
دوازدهمين مراسم سالانه اعطاي جوايز فيلم انجمن منتقدين ونكوور دوشنبه شب برگزار شد و فيلم «جدايي نادر از سيمين» ساخته اصغر فرهادي از ايران موفق به دريافت جايزه بهترين فيلم خارجي سال 2011 شد. 

«جدايي نادر از سيمين» كه برنده جايزه خرس طلا و خرس نقره‌اي بهترين بازيگري از جشنواره برلين است، در جوايز سالانه آسياـ پاسيفيك بهترين فيلم سال 2011 انتخاب شد و از نگاه نشريه‌هاي سينمايي معتبر هاليوودي، از شانس‌هاي اصلي نامزدي نهايي جايزه اسكار است. 

ساخته جديد اصغر فرهادي كه نماينده سينماي ايران در جوايز اسكار 2012 است، نامزد جايزه بهترين فيلم خارجي از جوايز بافتا و گلدن گلوب است. 

اين فيلم در فصل جوايز سينمايي هاليوود موفق به كسب جايزه بهترين اثر غيرانگليسي سال 2011 از نگاه انجمن منتقدين فيلم شيكاگو، انجمن منتقدان آنلاين سينما و انجمن منتقدين فيلم شيكاگو شده است و در جوايز فيلم مستقل بريتانيا نيز بهترين فيلم خارجي برگزيده شد. 

به گزارش ورايتي، در بخش بهترين فيلم «هنرمند» از فرانسه ساخته «ميشل هازاناويكيوس» عنوان بهترين فيلم سال را كسب كرد و جايزه بهترين فيلم‌نامه را هم گرفت. 

اين فيلم به كارگرداني در جشنواره كن نامزد نخل طلا بود كه جايزه بهترين بازيگر مرد جشنواره را براي «ژان دوجاردين» به‌همراه آورد و در جشنواره سن‌سباستين جايزه منتخب تماشاگران را كسب كرد. 

«هنرمند» يک درام عاشقانه فرانسوي است كه داستان آن مربوط به سال‌هاي ‌1927 تا ‌1932 در هاليوود است که سينماي صامت در حال افول بوده و بازيگران آن دچار مشکل شده‌اند. 

اين فيلم خود به صورت صامت و سياه ـ سفيد فيلم‌برداري شده است. «هنرمند» نامزد شش جايزه گلدن گلوب است. 

«ترنس ماليك» براي فيلم برنده نخل طلاي «درخت زندگي» به عنوان بهترين كارگردان معرفي شد. اين فيلم با بازي «براد پيت» و «شون پن» وصيت‌نامه‌ سينمايي ماليک است كه در آن دو روايت داستاني و مستند به موازات هم پيش مي‌روند و در آخر به نقطه‌ واحدي مي‌رسند. 

فيلم تقريبا بدون ديالوگ است و در قسمت‌هاي مربوط به خانواده‌ آمريکايي، با صداي فرزند بزرگ خانواده (شون پن) و يا مادر سوگوار آن‌ها روايت مي‌شود که با لحن اندوهناک و شکوه‌انگيزي، درباره‌ مرگ يکي از کودکان خانواده و فقدان او حرف مي‌زند. 

«مايكل فاسبندر» براي فيلم «شرمساري» بهترين بازيگر مرد انتخاب شد و فيلم «غار روياهاي فراموش‌شده» ساخته «ورنر هرتزوگ» جايزه بهترين اثر مستند سال را دريافت كرد.(ايسنا) 
</TEXT>
</DOC>
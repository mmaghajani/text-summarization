<?xml version="1.0" encoding="utf-8" ?>
<DOC>
<DOCNO>156</DOCNO>
<DATE-TIME>1390/12/06</DATE-TIME>
<CATEGORY>فرهنگی</CATEGORY>
<TITLE>فیلم فرهادی اسکار فرانسوی را هم گرفت </TITLE>
<SUMMARY>فیلم فرهادی برای دریافت جایزه این بخش فیلم‌های «قوی سیاه» دارن آرونوفسکی، «گفتار پادشاه» تام هوپر، «راندن» نیکلاس ویندینگ رفن، «پسری با دوچرخه» برادران داردن، «آتش‌افروزان» دنی وینو و «ملانکولیا» لارس فون تریر را به عنوان رقیب پیش رو داشت.</SUMMARY>
<NARRATIVE></NARRATIVE>
<TEXT>
فیلم اصغر فرهادی در سی و هفتمین دوره جوایز سزار برنده جایزه بهترین فیلم خارجی شد.

به گزارش خبرآنلاین، برندگان این دوره جوایز سزار که از آن به عنوان اسکار سینمای فرانسه یاد می‌شود، جمعه شب در مراسمی در پاریس مشخص شدند.

در این مراسم جایزه سزار بهترین فیلم خارجی به «جدایی نادر از سیمین» ساخته اصغر فرهادی از ایران اعطاء شد.

فیلم فرهادی برای دریافت جایزه این بخش فیلم‌های «قوی سیاه» دارن آرونوفسکی، «گفتار پادشاه» تام هوپر، «راندن» نیکلاس ویندینگ رفن، «پسری با دوچرخه» برادران داردن، «آتش‌افروزان» دنی وینو و «ملانکولیا» لارس فون تریر را به عنوان رقیب پیش رو داشت.

«جدایی نادر از سیمین» که بیشترین فروش را در فرانسه داشته، نامزد دو جایزه اسکار هم هست.

فیلم صامت و سیاه و سفید «هنرمند» به کارگردانی میشل هازاناویسیوس با دریافت جوایز سزار بهترین فیلم، کارگردان، بازیگر زن (بره‌نیس بژو)، طراحی صحنه (لارنس بنت)، فیلمبرداری (گیوم شیفمان) و موسیقی (لودویک بورس)، برنده اصلی این دوره جوایز سزار بود که آکادمی علوم و هنرهای سینمایی فرانسه اعطاء می‌کند.

داستان این فیلم در دهه 1920 و سال‌های پیش از ورود صدا به سینما روی می‌دهد و درباره یک قهرمان فیلم‌های صامت است که با رونق گرفتن سینمای ناطق همه چیز خود را از دست می‌دهد.

«هنرمند» از زمان اولین نمایش در جشنواره فیلم کن 2011 بسیاری از جوایز مهم شامل سه جایزه گلدن گلوب، هفت جایزه بفتا و یک جایزه گویا را دریافت کرده و نامزد 10 جایزه اسکار هم هست.
درام پلیسی «پلیس» ساخته مای‌ون که با نامزدی در 13 بخش پیشتاز نامزدهای این دوره جوایز سزار بود، با دو جایزه بهترین بازیگر زن تازه‌کار (نایدرا ایادی) و تدوین (لوری گاردت، یان ددت) مراسم را ترک کرد.

درام سیاسی «وزیر» ساخته پی‌یر شولر جوایز سزار بهترین بازیگر مرد مکمل (میشل بلانک)، فیلمنامه غیراقتباسی (پی‌یر شولر) و تدوین صدا را دریافت کرد. این فیلم در 11 بخش بخت دریافت جوایز سزار را داشت.

عمر سی برای «تسخیرناپذیر» جایزه سزار بهترین بازیگر مرد را دریافت کرد و یاسمینا رضا برای «کشتار» ساخته رومن پولانسکی برنده جایزه بهترین فیلمنامه اقتباسی شد.

«گربه خاخام» جایزه بهترین فیلم انیمیشن را گرفت و جایزه بهترین مستند به «Tous au Larzac» ساخته کریستین رود اعطاء شد.

کیت وینسلت بازیگر آمریکایی برنده اسکار جایزه سزار افتخاری را دریافت کرد. آکادمی سزار 3309 عضو دارد.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>155</DOCNO>
<DATE-TIME>1390/10/30</DATE-TIME>
<CATEGORY>فرهنگی</CATEGORY>
<TITLE>ادامه موفقيت‌هاي جهاني جدايي نادر از سيمين </TITLE>
<SUMMARY>جام جم آنلاين: «جدايي نادر از سيمين» ساخته اصغر فرهادي برنده سه جايزه از جوايز فيلم حلقه منتقدان لندن شد. </SUMMARY>
<NARRATIVE></NARRATIVE>
<TEXT>
در سي‌ودومين دوره جوايز فيلم حلقه منتقدان لندن، «جدايي نادر از سيمين» كه به تازگي به عنوان بهترين فيلم خارجي جايزه «گلدن گلوب» معرفي شده است، توانست در بخش‌هاي بهترين فيلم خارجي‌زبان سال، بهترين فيلمنامه‌نويس سال (اصغر فرهادي) و بهترين بازيگر زن مکمل سال (ساره بيات) جايزه بگيرد. 

اما فيلم صامت «هنرمند» ساخته «ميشل هازاناويسيوس» توانست جايزه بهترين فيلم سال اين جشنواره را از آن خود كند و در ليست ‌١٠ فيلم برتر سال ‌٢٠١١ ميلادي، بالاتر از فيلم «جدايي نادر از سيمين» در رده نخست بايستد. 

به نوشته ورايتي، فيلم صامت و سياه و سفيد «هنرمند» به کارگرداني ميشل هازاناويسيوس توانست جوايز فيلم سال، کارگردان سال و بازيگر مرد سال (ژان دوژاردن) را دريافت کرد. 

«جدايي نادر از سيمين»، نماينده ايران در جوايز اسکار، در بخش‌هاي فيلم سال و کارگردان سال هم نامزد دريافت جوايز حلقه منتقدان لندن بود. 

جايزه ريچارد آتن‌بورو اين جشنواره به فيلم بريتانيايي «بايد در مورد کوين صحبت کنيم» ساخته «لين رمزي» اهدا شد. 

جايزه بهترين مستند سال هم به فيلم «سنا» از يونيورسال رسيد. «ژان دوژاردن» يراي فيم «هنرمند» جايزه بهترين بازيگر مرد سال را دريافت كرد. 

«مريل استريپ» براي «بانوي آهنين» و «آنا پاکويين» براي «مارگرت» به طور مشترک جايزه بازيگر زن سال را دريافت کردند. «کنت برانا» هم براي «هفته من با مرلين» برنده جايزه بازيگر مرد مکمل سال شد. 

مراسم سي‌ودومين دوره از جوايز فيلم حلقه منتقدان لندن شامگاه ‌١٩ ژانويه  در ساوت‌بنک مؤسسه فيلم بريتانيا در لندن برگزار شد و فهرست برندگان اين دوره به اين شرح اعلام شد: 

فيلم سال: «هنرمند» 

فيلم خارجي‌زبان سال: «جدايي نادر از سيمين» 

مستند سال: «سنا» 

کارگردان سال: ميشل هازاناويكيوس، «هنرمند» 

فيلمنامه‌نويس سال: اصغر فرهادي، «جدايي نادر از سيمين» 

فيلمساز بريتانيايي نوظهور: اندرو هاي، «تعطيلات آخر هفته» 

بازيگر مرد سال: ژان دوژاردن، «هنرمند» 

بازيگر زن سال: مريل استريپ، «بانوي آهنين» / آنا پاکويين، «مارگرت» 

بازيگر مرد مکمل سال: کنت برانا، «هفته من با مرلين» 

بازيگر زن مکمل سال: ساره بيات، «جدايي نادر از سيمين» 

بازيگر مرد بريتانيايي سال: ميشائل فاسبيندر، «يک روش خطرناک»، «شرم» 

بازيگر زن بريتانيايي سال: اوليويا کولمن، «بانوي آهنين»، «تيراناسور» 

بازيگر بريتانيايي جوان سال: کريگ رابرتز، «زيردريايي» 

دستاورد فني: ماريا ديورکوويچ، طراح صحنه - «بند زن، خياط، سرباز، جاسوس» 

جايزه ديليس پوئل: نيکولاس روگ 

حلقه منتقدان لندن شامل بيش از ‌١٢٠ منتقد فيلم و نويسنده است و در سال ‌١٩١٣ تأسيس شده است. 

جدايي نادر از سيمين نامزد جوايز سالانه « ايميج»

«جدايي نادر از سيمين» همچنين نامزد دريافت جايزه از چهل و سومين دوره جوايز سالانه « ايميج» آمريكا شد. 

جوايز «ايميج» كه ازسوي انجمن ملي افراد رنگين‌پوست اعطا مي‌شود، بهترين‌هاي دنياي فيلم، موسيقي، تلويزيون و ادبيات را مورد تقدير قرار مي‌دهد. 

سال گذشته، جايزه بهترين فيلم به «ارزشمند» ساخته «لي دانيلز»، نامزد اسكار بهترين فيلم، اعطا شد. 

انجمن ملي افراد رنگين‌پوست آمريكا (NAACP) پنج‌شنبه نامزدهاي خود را در بخش‌هاي مختلف اعلام كرد. 

«جدايي نادر از سيمين» يکي از نامزدهاي بخش فيلم خارجي است. ديگر نامزدهاي اين بخش، «حمله به بلوك»، «در سرزمين خون و عسل»، «لو آور» و «زندگي، فراتر از هر چيز» هستند. 

فيلم «کمک» ساخته تيت تيلور با نامزدي در هشت بخش پيشتاز نامزدهاي جوايز ايميج ‌٢٠١٢ در بخش فيلم است. در بخش تلويزيون، «آناتومي گري» و «بازي» هر يک در شش بخش نامزد هستند. 

به گزارش سايت NAACP، جوايز «ايميج» كه در ‌٣٥ بخش برگزار مي‌شود، همچون جوايز «اسكار» و «گرمي» برندگان خود را با آراي اعضاي خود انتخاب مي‌كند. 

برندگان چهل‌وسومين دوره جوايز سالانه «ايميج» ‌١٧ فوريه در مراسمي که به صورت زنده از شبکه ان‌بي‌سي پخش خواهد شد، معرفي خواهند شد. (ايسنا)
</TEXT>
</DOC>
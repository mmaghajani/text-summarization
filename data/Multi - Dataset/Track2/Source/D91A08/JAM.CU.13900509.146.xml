<?xml version="1.0" encoding="utf-8" ?>
<DOC>
<DOCNO>146</DOCNO>
<DATE-TIME>1390/05/09</DATE-TIME>
<CATEGORY>فرهنگی</CATEGORY>
<TITLE>5 جايزه بين‌المللي طي 15 روز،جدايي نادر از سيمين بهترين فيلم و فيلنامه جشنواره دوربان شد</TITLE>
<SUMMARY>جام جم آنلاين: جايزه بهترين فيلم و فيلمنامه‌ جشنواره فيلم «دوربان » آفريقاي جنوبي، شب گذشته ـ 8 مرداد ماه ـ به فيلم «جدايي نادر از سيمين» ساخته‌ي اصغر فرهادي رسيد.</SUMMARY>
<NARRATIVE></NARRATIVE>
<TEXT>
به گزارش ايسنا، با اهداي اين دو جايزه، جديدترين ساخته اصغر فرهادي،چهارمين و پنجمين جايزه‌ بين‌المللي‌اش را طي 15 روز گذشته دريافت كرد.

جديدترين فيلم اصغر فرهادي توسط هيأت داوران بين المللي اين فستيوال به عنوان يک «شاهکار» با «اجراي شگفت‌آور گروه بازيگران آن» توصيف شده است.

«جدايي نادر از سيمين» كه طي ده روز گذشته جايزه بزرگ بهترين فيلم بخش مسابقه جشنواره‌ سن پترزبورگ روسيه ، جايزه اول جشنواره‌ «زردآلوي طلايي» ارمنستان و جايزه‌ جشنواره‌ كرواسي را دريافت كرد با دريافت جايزه بهترين فيلم و فيلم‌نامه جشنواره فيلم دوربان،چهارمين و پنجمين جايزه‌ بين‌المللي‌اش را طي 15 روز گذشته گرفت.

برنده خرس طلاي بهترين فيلم و دو خرس نقره‌اي براي مجموعه بازيگران در جشنواره‌ برلين كه ماه گذشته موفق به كسب جايزه بهترين فيلم بخش مسابقه جشنواره سيدني استراليا شد، تاكنون در جشنواره‌هاي برلين، هنگ كنگ، بوينس‌آيرس، بخارست، ترانسيلوانيا و استانبول به نمايش درآمده است.

اين فيلم كه از 18 خرداد در سينماهاي فرانسه به‌روي پرده رفته است، هم‌اكنون درميان 10 فيلم پرفروش سينماي فرانسه قرار دارد.

«جدايي نادر از سيمين» از روز 25 خرداد در بلژيك و 2 تير در تايلند به‌روي پرده رفته است و طبق برنامه از روز 11 اوت (20 مرداد) در هلند و هشتم سپتامبر (17 شهريور) در سينماهاي سوئيس نمايش داده خواهد داشت.

اين فيلم با بازي ليلا حاتمي، شهاب حسيني، پيمان معادي، ساره بيات، سارينا فرهادي، علي اصغر شهبازي، بابک کريمي، شيرين يزدان بخش، كيميا حسيني و با حضور مريلا زارعي روايت مي‌شود.

«جدايي نادر از سيمين» در ادامه‌ اكران جهاني، از روز 25 دسامبر (4 دي) به‌طور هم‌زمان در ايتاليا و نروژ نمايش خواهد داشت و طبق برنامه‌ اعلام‌شده از روز 6 ژانويه سال آينده ميلادي (16 دي) در سينماهاي برزيل نمايش خود را آغاز خواهد كرد.
</TEXT>
</DOC>
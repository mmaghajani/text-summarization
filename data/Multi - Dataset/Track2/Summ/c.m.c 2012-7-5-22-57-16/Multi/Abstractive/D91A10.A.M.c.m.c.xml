بحران منطقه یورو از اواخر سال 2009 زمانی که یونان با مشکلات شدید مالی مواجه شد، شروع شد ولی با وجود کمکهای اتحادیه اروپا و صندوق بین المللی پول نتوانست جلوی این مشکلات مالی را بگیرد و کمکم به دیگر کشورها از جمله ایتالیا، اسپانیا، پرتغال و فرانسه سرایت کرد تا جایی که موسسه اعتبار سنجی استاندارد اند پورز اعلام کرد رتبه مالی این کشورها کاهش یافته است.
بحران مالی اروپا نه تنها بر کشورهای اروپا بلکه بر کشورهایی مثل آمریکا، ژاپن، کره جنوبی و ... اثراتی گذاشت که از جمله آنها کاهش 0.7 درصدی تولیدات کره جنوبی و .... بود.
شاید یکی از دلایلی که بحران مالی اروپا بعد از سه سال هنوز هم پایدار است اختلافات آلمان وفرانسه باشد ولی با این حال راهکارهایی برای رفع این بحرا مطرح شده که شاید بتواند این مشکلات را برطرف کند:
اتحادیه مالی اروپا
برخی از کارشناسان توصیه می‌کنند که ثبات اتحادیه پولی یورو در بلندمدت نیازمند سیاست‌های مالی مشترک است. درصورت عملی شدن این طرح، دولت‌های منطقه یورو باید به قوانین سختگیرانه‌تری در مورد توازن بودجه و بدهی‌های خود تن دهند.
اوراق قرضه اروپایی
کمیسیون اروپا پیشنهاد کرد که فروش اوراق قرضه مشترک میان 17عضو یورو می‌تواند راهکاری مناسب برای مبارزه با بحران مالی باشد.
سازوکار ثبات اروپا
سازوکار ثبات اروپا یا همان ESM برنامه‌ای است برای ایجاد منابع مالی دائمی جهت کمک به کشورهایی که در اتحادیه اروپا با مشکل مالی مواجه می‌شوند.
صندوق اروپایی پول
انستیتو اتریشی تحقیقات اقتصادی در مقاله‌ای پیشنهاد کرد که اروپا به سمت ایجاد صندوق اروپایی پول گام بردارد. چنین طرحی به اعتقاد حامیانش می‌تواند به طرح اوراق قرضه اروپایی ثبات بخشد و درصورتی که کمک‌های این صندوق به کشورها تنها در قبال برآورده کردن قوانین صندوق امکان‌پذیر باشد آن‌گاه اروپا شاهد انضباط مالی بیشتری خواهد بود.
جدایی در یورو
ایجاد پول مشترک اروپایی از آغاز مخالفانی داشت؛ چرا که برخی اقتصاددانان معتقد بودند چنین طرحی به کاهش توان دولت‌ها در اعمال سیاست‌های پولی مستقل می‌انجامد. اکنون نیز گروهی جدایی کشورهای ضعیف‌تر از اتحادیه اروپا را پیشنهاد می‌کنند.
صندوق ثبات مالی اروپا
اعضای اتحادیه اروپا بر سر ایجاد راهکاری برای ثبات مالی اروپا به توافق رسیدند که طبق آن منابعی مالی جهت حفظ ثبات مالی اعضای بحران‌زده اختصاص داده شد.
توافق بروکسل
در ماه اکتبر سال 2011 رهبران 17کشور منطقه یورو در بروکسل بلژیک توافق کردند که 50درصد از بدهی‌های یونان را ببخشند و همچنین میزان مبالغ تعهد‌شده برای صندوق ثبات مالی اروپا را به یک ‌هزار میلیارد دلار برسانند.
ولی شاید تنها راهکاری که بیش از همه در یونان  مورد استفاده قرار گرفت راهکار ریاضت اقتصادی بود که این امر معمولا باعث اعتراضات مردمی بود زیرا به موجب این طرح حقوق کارمندان تا سه سال آینده افزایش نمی یابد، پرداخت عیدی و سایر مزایای روزهای تعطیل قطع میشود، سن بازنشستگی دو سال بیشتر میشود، میزان مالیات بر ارزش افزوده افزایش می یابد و مالیات بر توتون، سوخت و نوشیدنی های الکلی افزایش می یابد.

<?xml version="1.0" encoding="utf-8" ?>
<DOC>
<DOCNO>030</DOCNO>
<DATE-TIME>1390/08/03</DATE-TIME>
<CATEGORY>اجتماعی</CATEGORY>
<TITLE>زنده ماندن دختر 9ساله 30ساعت زیرآوار در ترکیه </TITLE>
<SUMMARY></SUMMARY>
<NARRATIVE></NARRATIVE>
<TEXT>
دختر نه ساله‌ ای پس از سی ساعت، از زیر آوار زمین لرزه مهیب ترکیه، نجات یافت.

به گزارش واحد مرکزی خبر، مأموران امدادرسانی و نجات در منطقه جنوب شرق ترکیه که در پی وقوع زمین لرزه‌ی هفت و دو دهم ریشتری اخیر، ویران شد، توانستند یک مرد هجده ساله و یک دختر نه ساله را که هر دو در شهر زلزله زده ارکیس به مدت بیش از سی ساعت زیر آوار گرفتار شده بودند، از زیر آوار، زنده بیرون آورند.

مسعوت اوزان یلمازِ هجده ساله هنگام وقوع زمین لرزه، مشغول صرف چای در قهوه خانه ای در ارکیس بود که ناگهان سقف آن فرو ریخت و وی به مدت سی و دو ساعت زیر آوار ماند، تا بالاخره نجات یافت.

سیفای نه ساله نیز بیش از سی و چهار ساعت زیر آوار بود پیش از آنکه مأموران امداد و نجات او را بیابند و نجات دهند.

هرچند آمار رسمی تلفات این زمین لرزه، دویست و هفتاد و نه نفر اعلام شده، هنوز شمار بسیار زیادی از مردم در این منطقه مفقود الاثرند که یا کشته شده یا در زیر آوار ساختمان های تخریب شده، هنوز زنده و منتظر نجات جانشان اند.

تاکنون اکثر تلفات زمین لرزه ترکیه از دو شهر ارکیس و وان، که مرکز استان است گزارش شده است.

این در حالی است که هنوز آمار دقیقی از تلفات یا جراحات در روستاهای اطراف این دو شهر که به شدت خسارت دیده اند، منتشر نشده است.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>037</DOCNO>
<DATE-TIME>1390/08/08</DATE-TIME>
<CATEGORY>اجتماعی</CATEGORY>
<TITLE>لغو مراسم روز جمهوري ترکيه به دليل زلزله </TITLE>
<SUMMARY>به گزارش پرس تي وي به دنبال زلزه مرگ‌بار در استان وان، ترکيه مراسم جشن و رژه روز جمهوري را لغو کرده است.</SUMMARY>
<NARRATIVE></NARRATIVE>
<TEXT>
در اثر زلزله 7.2 ريشتري، که روز 23 اکتبر در استان وان در شرق ترکيه رخ داد، بيش از 550 نفر کشته و دست‌کم 2 هزار و 200 نفر نيز مجروح شدند و حدود 2 هزار و 600 ساختمان نيز تخريب شد. 

اين زمين‌لرزه همزمان با آمادگي آنکارا براي برگزاري هشتاد و هشتمين سال‌گرد اعلام جمهوري در اين کشور رخ داد. 

رجب طيب اردوغان، نخست وزير ترکيه، اوايل هفته جاري به منظور ابراز همدردي با قربانيان زلزله مخرب استان وان، دستور لغو مراسم‌هاي جشن سالانه در سراسر اين کشور را صادر کرد. 

اردوغان از مقامات ترکيه خواست، روز جمهوري را صرفا با نثار حلقه‌هاي گل و مراسم‌هاي تبريک گرامي داشته و از برگزاري هرگونه مراسم جشن نظير رژه و پذيرايي خودداري کنند. 

عبدالله گل، رئيس جمهوري ترکيه، نخستين فردي بود که طي هفته جاري، لغو پذيرايي سنتي روز جمهوري در کاخ کانکايا را اعلام کرد. 

با اين حال، حزب جمهوري‌خواه مردم، که اصلي‌ترين حزب مخالف دولت ترکيه به شمار مي‌رود، ضمن انتقاد از تصميم اردوغان، دولت را به ناتواني در درک جمهوري و اهميت آن متهم کرد. 

کمال قليچ‌داراوغلو، رهبر حزب جمهوري‌خواه مردم با انتشار بيانيه‌اي کتبي، جمهوري را سمبل اتحاد در زمان‌هاي سختي و آسايش ناميد. 

اين تصميم با عکس‌العمل‌هاي متفاوتي از طرف مردم ترکيه مواجه‌ شده است. درحالي‌که موافقان اين تصميم از آن به عنوان پيشنهادي در جهت ابراز همدردي يا مردم زلزه‌زده ياد مي‌کنند، به عقيده منتقدان، جشن‌هاي روز جمهوري نبايد تحت هيچ شرايطي لغو شود. 

به گفته يک فرد کهنسال، "زلزله واقعا براي همه مردم دردناک بود. زلزه‌زده‌هاي استان وان، خواهران و برادران ما هستند. اما چنين مصيبت‌هايي نبايد جشن‌هاي روز جمهوري را لغو کند چرا که اين مراسم، سمبل وحدت ملت ترکيه است." 

شهروند ترکيه‌اي ديگري معتقد است، "لغو جشن، اقدامي درست بود. صدها نفر از مردم در اثر زلزله استان وان کشته شده‌اند و هزاران نفر ديگر هنوز از پي‌آمدهاي آن رنج مي‌برند. وقتي آن‌ها ناراحتند ما نمي‌توانيم جشن بگيريم."</TEXT>
</DOC>
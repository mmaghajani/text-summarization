<?xml version="1.0" encoding="utf-8" ?>
<DOC>
<DOCNO>044</DOCNO>
<DATE-TIME>1389/12/03</DATE-TIME>
<CATEGORY>سیاسی</CATEGORY>
<TITLE>بزرگترين تظاهرات ضد دولتي در بحرين برگزار شد </TITLE>
<SUMMARY>جام جم آنلاين: دهها هزار نفر از مردم كشور كوچك بحرين روز سه شنبه بزرگترين تظاهرات ضد دولتي را در شهر منامه برگزار كردند.</SUMMARY>
<NARRATIVE></NARRATIVE>
<TEXT>
به گزارش فارس به نقل از پايگاه خبري الجزيره، دهها هزار نفر از مردم بحرين در تظاهرات اعتراض‌آميز روز سه شنبه خود به خيابان‌هاي پايتخت اين كشور جزيره اي ريختند تا بزرگترين تظاهرات ضد دولتي را در منامه از زمان آغاز درگيري‌ها در اين كشور برگزار كنند.

مردم بحرين در اين تظاهرات خواستار ساقط كردن دولت شدند، در همين راستا در روي پلاكاردي كه روي يكي از ديوارهاي شهر آويزان شده است، نوشته شده كه مخالفان تا قبل از سقوط دولت با نظام حاكم در اين كشور مذاكره نمي‌كنند. اين در حالي است كه امير بحرين وليعهد اين كشور را مأمور مذاكره با گروههاي مخالف دولت كرده است.

پيش از اين اعلام شده بود كه روز سه شنبه تظاهرات ضددولتي در حمايت از متحصنان ميدان اللولوة در مركز منامه برگزار خواهد شد و مردم از خيابان‌هاي مختلف اين شهر به سمت اين ميدان حركت خواهند كرد. ميدان اللولوة مانند ميدان تحرير در قاهره به نمادي از مبارزات ضد دولتي در بحرين تبديل شده است.

خبرگزاري فرانسه با توصيف تظاهرات دهها هزار نفري مردم بحرين، نوشت كه حضور فشرده مردم در خيابان اصلي اين شهر كه به ميدان اللولوة منتهي مي‌شود، به بيش از سه كيلومتر مي‌رسيد، اين در حالي است كه هزاران نفر نيز از راههاي فرعي منتهي به اين خيابان به آن مي‌پيوستند.

شركت كنندگان در اين تظاهرات نام آن را "وفاداري به شهداي اين كشور " گذاشته بودند، اين شعار در پلاكاردي كه در پيش روي مردم در حال حركت بود خود را نشان مي‌داد، از سوي ديگر تصاويري مربوط به هفت شهيد درگيري‌هاي اين كشور كه از آغاز درگيري‌ها به شهادت رسيده‌اند، در ميان تظاهرات كنندگان مشاهده مي‌شد.

دولت بحرين در اقدامي براي مقابله با مخالفان دولت ديروز چند هزار نفر از مردم طرفدار خود را جمع كرده بود تا شعارهايي در حمايت از دولت كنوني اين كشور سر دهند، اين تعداد اندك كه البته جمعيت آنها با تظاهرات دهها هزار نفري ضددولتي كه امروز به خيابان‌ها آمده و شعار سرنگوني دولت را سر مي دادند، قابل مقايسه نبود، خواستار حمايت از دولت كنوني بودند و در عين حال شعار آزادي زندانيان سياسي را سر مي دادند.</TEXT>
</DOC>
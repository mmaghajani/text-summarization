<?xml version="1.0" encoding="utf-8" ?>
<DOC>
<DOCNO>055</DOCNO>
<DATE-TIME>1390/12/02</DATE-TIME>
<CATEGORY>سیاسی</CATEGORY>
<TITLE>آل‌خليفه موافقت كرد:انضمام بحرين به عربستان</TITLE>
<SUMMARY>جام جم آنلاين: شاه بحرین و همتای سعودی او، درباره انضمام بحرین به عربستان سعودی به توافق رسیدند. </SUMMARY>
<NARRATIVE></NARRATIVE>
<TEXT>
به گزارش روز سه شنبه جام جم آنلاين به نقل پایگاه شبکه العالم، ملك عبدالله شاه عربستان و  حمد بن خليفه همتای بحرینی او در نشستی تحت عنوان "همایش فرهنگی الجنادریه" توافق کردند که بحرین به یکی از مناطق تحت قلمروي آل‌سعود تبدیل شود.

"نجیب الاحمر" سردبیر روزنامه دولتی "الایام" بحرین که برادرش مشاور شاه بحرین است، با تأيید این خبر اظهار داشت، این موضوع به زودی بعنوان یک بیانیه از سوی آل‌خلیفه اعلام می شود.

الاحمر افزود، هماهنگی ها در این زمینه در همایش سالانه الجنادریه در عربستان صورت گرفت، و تا کنون مکاتبات زیادی در این زمینه بین طرفین صورت گرفته است.

وی خاطرنشان کرد: شاه بحرین پس از پیشنهاد ملک عبدالله؛ نخستین گامها برای اجرای این طرح را اعلام کرده، ولی محرمانه باقی ماندن آن به دلیل غیرقانونی بودن این طرح، و احساس ضد سعودی مردم بحرین می باشد.

به گفته کارشناسان حقوقی، برای اجرای این طرح ابتدا باید آن را در بحرین به همه پرسی گذاشت تا مردم مخالفت یا موافقتشان را با آن اعلام کنند؛ زیرا این طرح به معنای تحویل قدرت، و منابع مالی، حقوقی و قانونی بحرین به سعودی ها است.

پس از انقلاب 14 فوریه بحرین در سال 2011 و ناتوانی رژیم آل خلیفه در برابر مطالبات مردم، و تظاهرات و فعالیتهای مسالمت آمیز آنها، عربستان سعودی نیروهای ویژه خود را به همراه چند کشور عربی برای سرکوب و کشتار هرچه بیشتر مردم بحرین و ارعاب آنها، به این کشور اعزام کرد.

نیروهای مسلح سعودی همچنان در نقاط مختلف بحرین مستقر هستند و در سرکوب تظاهرات مسالمت آمیز مردم و حمله به مناطق مسکونی نیروهای آل خلیفه را پشتیبانی می کنند.

در عين حال، یکی از نمایندگان پارلمان بحرین تأکید کرد: دولت این کشور باید به صورت رسمی خواستار پیوستن به عربستان سعودی برای مقابله با تهدیدها شود. 

"عادل عبدالرحمن المعاوده" خاطر نشان كرد: این درخواست از سوی رهبری سعودی مطرح شده، و بحرین باید نخستین گام را برای پیوستن به این اتحادیه، که دیگر کشورهای شورای همکاری نیز به آن خواهند پیوست، بردارد.

وی تصريح كرد: هویت و روش زندگی اجتماعی، فرهنگی و اقتصادی ما با عربستانی ها یکسان است، و ما می توانیم از اتحادیه اروپا درس بگیریم . هنگامی که تصمیمی اتخاذ شود هیچ مانعی در برابر ما نخواهد بود.

المعاوده که این درخواست را به وزیر امورخارجه بحرین ارایه کرده، اظهار داشت: موانع و اختلافاتی به دلیل سیاستهای خارجی برخی کشورهای عربی وجود دارد که طرح ایجاد نظام فدرال را به تأخیر می اندازد.

این اظهارات درحالی مطرح می شود که سرکوب مردم بحرین در نقاط مختلف این کشور با حمایت نیروهای سعودی همچنان ادامه دارد.

پس از آغاز بیداری اسلامی در کشورهای منطقه و خیزش مردم بحرین، شاه عربستان در دسامبر گذشته کشورهای شورای همکاری را به پیوستن در چارچوب یک نظام فدرال فراخواند.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>046</DOCNO>
<DATE-TIME>1389/12/25</DATE-TIME>
<CATEGORY>سیاسی</CATEGORY>
<TITLE>این خبر تکمیل می شود؛ بحرین در خون و دود/آل سعود فاجعه آفرید </TITLE>
<SUMMARY>نیروهای اشغالگر سعودی به سوی مجروحان در بیمارستان هم تیراندازی کردند. نیروهای اشغالگر سعودی با حمله به بیمارستان بین المللی منامه، به سوی مجروحان گاز اشک آور شلیک کرده و ... جوانان بحرینی هم از بامداد امروز، بر فراز بام منازل و مساجد رفته و از مردم خواستند به خیابان ها بیایند و در خانه های خود نمانند. مقامات رژیم بحرین از امروز همه راه های ارتباطی، از جمله تلفن و اینترنت را قطع کرده اند.</SUMMARY>
<NARRATIVE></NARRATIVE>
<TEXT>
نیروهای امنیتی و نظامی سعودی و بحرینی از بامداد امروز، حملات خود را به مردم بحرین از زمین و هوا آغاز کردند.

به گزارش «تابناک»، نیروهای سعودی از بامداد امروز با شلیک گاز اشک آور حملات خود را به مردم بی دفاع بحرین در میدان اللؤلؤ آغاز کرده و آنها را با گلوله های جنگی هدف قرار دادند. هم اکنون نیروهای سعودی و بحرینی میدان اللؤلؤ را با تانک ها و خودروهای نظامی محاصره کرده اند.

به گفته شاهدان بالگردهای نظامی از بالا تظاهرکنندگان را هدف قرار می دهند. همچنین در حملات دیروز نیروهای سعودی و بحرینی به مردم شهر «ستره» در شرق بحرین دست کم چهار نفر شهید و صدها تن دیگر مجروح شدند.

بر پایه این گزارش، منابع بیمارستانی در گفت وگو با «العالم» تأکید کردند، بیشتر مجروحان که وضعیت آنها وخیم اعلام شده است، با گلوله جنگی مورد اصابت قرار گرفته اند. 

این منابع همچنین اعلام کردند، با توجه نوع جراحت ها، برخی از زخمی ها از بالا و توسط بالگردها هدف قرار گرفته اند.

در همین حال، عضو شورای علمای اسلامی بحرین با اشاره به حمله گسترده نیروهای آل سعود به مردم و تظاهرکنندگان و شهید و زخمی کردن مردم بی دفاع، از وقوع فاجعه انسانی شدید در بحرین خبر داد.

«سید حیدر ستری»، وضعیت انسانی بحرین را به دنبال حمله گسترده نیروهای آل سعود، نیروهای بحرینی و همچنین مزدوران اجیر شده به مردم بی دفاع، مصیبت بار توصیف کرد.

«ستری» خاطرنشان کرد: این نیروها در خیابان ها و کوچه ها به مردم تیراندازی می کنند.

وی گفت: وضعیت به گونه ای است که زخمی ها روی زمین افتاده اند و بیمارستان ها گنجایش پذیرش آنها را ندارد. بحرینی ها ملتی بی دفاع در برابر حملات نیروهای داخلی و ارتش های برخی کشورها از جمله عربستان هستند و هیچ سلاحی برای دفاع از خود در اختیار ندارند.

عضو شورای علمای مسلمان بحرین تأکید کرد: ورود نیروهای عربستان به بحرین و اشغال این کشور اقدامی ناپذیرفتنی است. به دنبال ورود این نیروها وضعیت انسانی در بحرین به شدت وخیم تر شده است و شهروندان بحرینی جز دعا به درگاه خداوند و درخواست کمک از جامعه جهانی و آزادگان و شرافتمندان جهان هیچ راهی برای دفاع از خود ندارند.

همچنین خبرنگار «العالم» گزارش داد، نیروهای اشغالگر سعودی در ادامه حملات خود به مردم بحرین، به سوی مجروحان در بیمارستان هم تیراندازی کردند. نیروهای اشغالگر سعودی با حمله به بیمارستان بین المللی منامه، به سوی مجروحان گاز اشک آور شلیک کرده و آنها را بها گلوله های پلاستیکی هدف قرار دادند. نیروهای سعودی و بحرینی از بامداد امروز با محاصره بیمارستان سلمانیه در منامه، از ورود مجروحان به این بیمارستان جلوگیری کردند.

گزارش ها حکایت از آن دارد که نیروهای امنیتی و نظامی سعودی و بحرینی مردم بی دفاع را در منامه با گلوله های جنگی هدف قرار می دهند. تا کنون دو نفر از تظاهرکنندگان در منامه با گلوله های جنگی به شدت مجروح شده اند. گروهی از جوانان بحرینی که نزدیک یکی از میدان ها تجمع کرده بودند، تلاش کردند، محاصره را نادیده بگیرند و به میدان اللؤلؤ منامه بروند، اما هدف گلوله های جنگی قرار گرفته و به شدت زخمی شدند.

بر پایه این گزارش نزدیک شدن مردم به میدان اللؤلؤ تقریبا غیرممکن است، چراکه نیروهای امنیتی و نظامی بحرینی و سعودی با گلوله های جنگی به سوی آنها تیراندازی می کنند. 

گفته می شود، حتی به آمبولانس ها و نیروهای امدادگر اجازه عبور داده نمی شود.

همچنین در پی اعلام حالت فوق‌العاده از سوی پادشاه بحرین و با ورود نیروهای عربستان برای سرکوب مردم این کشور، ناآرامی‌ها در منامه پایتخت و روستاهای پیرامون آن گسترش یافته است.

در همین حال، «الجزيره» در خبري فوري از به هلاكت رسيدن دو نظامي منامه در جريان حمله به مردم در ميدان اللؤلؤ خبر داد و افزود: منابع پزشكي منامه از كشته شدن دو افسر پليس بحرين در جريان حمله به تحصن كنندگان به منظور متفرق كردن آنها خبر دادند. 

از سوی دیگر و از بامداد امروز و همزمان با آغاز حملات مشترک نیروهای امنیتی و نظامی سعودی و بحرینی به مردم بی دفاع، بانگ «حی علی الجهاد» از مساجد این کشور به گوش می رسد. جوانان بحرینی هم از بامداد امروز و پس از آغاز حملات، بر فراز بام منازل و مساجد رفته و از مردم خواستند به خیابانها بیایند و در خانه های خود نمانند؛ اما مقامات رژیم بحرین برای جلوگیری از انتشار خبر حملات به مردم، از امروز همه راه های ارتباطی از جمله تلفن و اینترنت را قطع کرده اند.

به دنبال گسترش حملات نیروهای سعودی و بحرینی، یک فعال حقوقی بحرینی از خروج مردم از خانه های خود برای مقابله با تانک های سعودی و شکستن محاصره میدان اللؤلؤ و پیوستن به معترضان در این میدان خبر داد. «ناجی فتیل»، در مصاحبه با «العالم» اظهار داشت: مردم مناطق گوناگون از خانه های خود بیرون آمده اند و در تلاش برای رفتن به میدان اللؤلؤ هستند، ولی به علت محاصره این میدان کسی نمی تواند وارد آنجا شود.

وی گفت: این میدان با تانک ها و نظامیان بحرینی و سعودی تحت محاصره قرار گرفته اما مردم بحرین به رغم این مسأله مصمم هستند حلقه محاصره را بشکنند و به معترضان در میدان اللؤلؤ بپیوندند. ما از گلوله و تانک ها ترسی نداریم و به اعتراضات مسالمت آمیز خود تا پیروزی ادامه خواهیم داد.

منابع خبری تأکید کرده اند که بیمارستان السلمانیه منامه در محاصره نیروهای امنیتی بحرینی و سعودی قرار دارد. این بیمارستان دیروز پس از پذیرش صدها مجروح، بار دیگر از مردم بحرین دعوت کرد برای نجات جان زخمی ها، خون اهدا کنند.

با بحرانی شدن شرایط بحرین و کشتار گسترده شیعیان، حضرت آیت الله «صافی گلپایگانی» به حکام عربستان سعودی، امارات و کشورهای عربی منطقه درباره لشکرکشی به بحرین هشدار داد.

وزیر امور خارجه کشورمان نیز در پیام هایی به سازمان ملل متحد، سازمان کنفرانس اسلامی و اتحادیه عرب خواستار تحرک فوری برای پایان خشونت ها در بحرین شد.

به گزارش «العالم»، «علی اکبر صالحی» در این پیام ها، بر ضرورت اقدام سریع برای توقف اقدامات خشونت آمیز در بحرین تأکید کرد.

تکمیلی؛

لحظاتی پیش شبکه «العالم» گزارش داد، «رجب طیب اردوغان»، نخست وزیر ترکیه در پی رخدادهای بحرین گفته است: ما خواهان کربلای دیگر در منطقه نیستیم و رویدادهای اخیر در بحرین احتمالا شبیه عواقب کربلا خواهد بود. ما دخالت خارجی در بحرین را محکوم می کنیم و درباره پیامدهای خطرناک این مسأله هشدار می دهیم.

شبکه «پرس‌تی‌وی» نیز گزارش داد: نیروهای رژیم آل خلیفه به پنج روستای شیعه نشین این کشور نیز حمله کرده‌اند. از سوی دیگر، این شبکه انگلیسی زبان اعلام کرد که مردم بحرین، شش نظامی عربستانی را در شهر «ستره» به اسارت در آوردند. رژیم آل سعود برای سرکوب تظاهرات مردم بحرین بیش از 1000 نفر را به بحرین اعزام کرده است. امارات متحده عربی نیز بیش از پانصد نظامی را برای سرکوب تظاهرات مردم بحرین به این کشور اعزام کرده است. 

از کویت نیز خبر می رسد که، گروه های مختلف کویتی در حمایت از مردم مظلوم بحرین در برابر حملات وحشیانه نیروهای سعودی، اعلام کردند که به منافع عربستان و بحرین در منطقه حمله خواهند کرد.

در همین خصوص، «عمران القراشی»، عضو انجمن حقوق بشر کویت به «العالم»، گفته است: این گروه ها درنامه های خود برای انجمن حقوق بشر تاکید کرده اند که به منافع عربستان و بحرین درمنطقه ضربه خواهند زد. ملت کویت همبستگی خود را با مردم مظلوم بحرین که از سوی آل سعود و آل خلیفه (مزدوران آمریکا و اسراییل درمنطقه) درمعرض کشتار قرار دارند؛ اعلام کرد.

القراشی ضمن مخالفت با هرگونه تصمیم درخصوص اعزام نیرو از کویت به بحرین خاطرنشان کرد: ما هرگز نخواهیم پذیرفت که نیروهای کویتی به عنوان نیروی اشغالگر و مزدور برای کشتار مردم بحرین به این کشور اعزام شوند.</TEXT>
</DOC>
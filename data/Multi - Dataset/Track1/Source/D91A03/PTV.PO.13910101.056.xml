<?xml version="1.0" encoding="utf-8" ?>
<DOC>
<DOCNO>056</DOCNO>
<DATE-TIME>1391/01/01</DATE-TIME>
<CATEGORY>سیاسی</CATEGORY>
<TITLE>پادشاه بحرین: درهای گفت‌وگو باز خواهد ماند</TITLE>
<SUMMARY>در بحبوحه ادامه سرکوب‌هاي خشونت‌آميز مخالفان در بحرين، حمد بن عيسي آل ‌خليفه، پادشاه اين کشور ادعا کرده است رژيم منامه براي گفت‌وگو آمادگي دارد. </SUMMARY>
<NARRATIVE></NARRATIVE>
<TEXT>
پادشاه بحرين در سخنراني روز سه‌شنبه (۱ فروردين، ۲۰ مارس) خود ادعا کرد "درهاي گفت‌وگو باز بوده است و باز خواهد ماند."

پادشاه بحرين در ادامه ادعاهاي خود گفت دولت از فوريه سال ۲۰۱۱ در اجراي اصلاحات بخش‌هاي "امنيتي، قضايي، سياست اجتماعي و رسانه‌ها، پيشرفت ‌قابل‌توجهي داشته است." 

وي افزود: "ما مي‌خواهيم مردم ما تفاوت‌هايي را که اين تغييرات در زندگي آن‌ها ايجاد کرده است احساس کنند و ببينند. چالش پيش‌رو در ماه‌هاي آينده ملموس کردن تغييرات يعني تبديل آن به تغييرات فرهنگي خواهد بود."

حمد بن عيسي اين اظهارات را دو روز پس از آن مطرح کرد که صبري محفوظ يکي ديگر از معترضان بحريني بر اثر استنشاق گاز اشک‌آور نيروهاي رژيم آل‌خليفه در شمال منامه، پايتخت اين کشور جان سپرد. 

اين در حالي است که رژيم آ‌ل خليفه با حمايت عربستان سعودي همچنان به سرکوب‌هاي خشونت‌آميز تظاهرات مسالمت‌آميز در سراسر بحرين ادامه مي‌دهد. 

محفوظ دومين قرباني خشونت‌هاي رژيم آل خليفه از ۲۷ اسفند (۱۷ مارس) تا کنون است. 

گروه‌هاي مخالف رژيم بحرين هفته گذشته اعلام کردند اصلاحاتي که وعده انجام آن داده شده است کافي نيستند و "هيچ تغييري در شرايط ايجاد نکرده‌اند."

موضوع اصلي سخنراني روز سه‌شنبه حمد بن عيسي ارائه گزارش درباره پيشرفت‌هاي دولت در اجراي توصيه‌هايي بود که کميسيون تفحص مستقل بحرين ۲ آذر ۱۳۹۰ (۲۳ نوامبر ۲۰۱۱) به دولت منامه ارائه کرد.

بر اساس گزارش کميسيون حقيقت‌ياب بحرين، نيروهاي امنيتي اين کشور "به استفاده بيش از حد و غيرضروري از زور و خشونت، رفتارهاي رعب‌آميز و آسيب‌‌هاي غيرضروري به اموال و دارايي‌ها متوسل مي‌شدند." 

در گزارش پيشرفت عملکرد آمده است دولت بحرين مي‌پذيرد "نظام‌نامه رفتاري جديد پليس" را اجرا کند و به صليب سرخ اجازه بازديد از زندان‌هاي اين کشور را بدهد. 

منامه اوايل ماه مارس از بازرس سازمان ملل در امور شکنجه خواست سفر خود را به بحرين تا ماه ‌جولاي به تعويق اندازد. 

مردم بحرين پادشاه اين کشور را مسئول مرگ تظاهرکنندگاني مي‌دانند که در جريان خيزش‌هاي مردمي که از فوريه ۲۰۱۱ آغاز شده است، جان خود را از دست داده‌اند.</TEXT>
</DOC>
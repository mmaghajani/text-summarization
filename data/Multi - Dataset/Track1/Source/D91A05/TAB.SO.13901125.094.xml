<?xml version="1.0" encoding="utf-8" ?>
<DOC>
<DOCNO>094</DOCNO>
<DATE-TIME>1390/11/25</DATE-TIME>
<CATEGORY>اجتماعی</CATEGORY>
<TITLE>ممكن است حقوق سربازان وظيفه افزايش يابد </TITLE>
<SUMMARY></SUMMARY>
<NARRATIVE></NARRATIVE>
<TEXT>
فرمانده ناجا چندي پيش با بيان اين كه "بر اساس قوانين جديد، خانواده سربازان نبايد براي سربازي رفتن او دست به جيب شوند"، گفت:" متاسفانه در بودجه 91 ردي از حقوق سربازان ديده نمي‌شود. "اما موضوع افزايش حقوق سربازان روز گذشته مورد انتقاد معاون بودجه معاونت برنامه ريزي و نظارت راهبردي رييس جمهور قرار گرفت. 

رحيم ممبيني كه ديروز در نشست خبري تشريح لايحه بودجه سال آينده حضور داشت، با اشاره به اين كه همه قوا بايد در كاهش هزينه‌هاي مصرفي تلاش كنند، با انتقاد از تصويب برخي طرح‌ها كه براي دولت هزينه‌زاست گفت: به عنوان مثال اصلاح قانون نظام وظيفه عمومي حداقل دو هزار و 800 ميليارد تومان براي دولت بار مالي دارد. 

ممبيني در گفت‌وگو با ایسنا درباره آخرين وضعيت افزايش حقوق سربازان در لايحه بودجه سال آينده گفت: دولت براي اجراي اين بخش در لايحه بودجه حكم ديده‌ است. 

او افزود: اين بدان معناست كه در لايحه گفته شده منابع لازم براي اجرايي شدن اصلاح قانون نظام وظيفه، از اعتباراتي كه حاصل فروش شركت‌هاي دولتي يا اموال دولتي است تامين شود. 

معاون بودجه معاونت برنامه‌ريزي و نظارت راهبردي رييس‌جمهور در پاسخ به اين سوال كه آيا معناي اين حكم، قطعي نبودن افزايش حقوق سربازان در سال آينده است يا خير؟ گفت: به هر حال خود قانون‌گذار گفته كه تحقق مصارف، در گرو تحقق منافع است. 

ممبيني در پاسخ به اين سوال كه آيا اين اظهار نظر به معناي "ممكن بودن" افزايش حقوق سربازان است، گفت: اين اقدام ممكن است. ما هم به موجب قانون، حكمي را در لايحه بودجه به اين منظور پيش بيني كرده‌ايم.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>083</DOCNO>
<DATE-TIME>1389/08/11</DATE-TIME>
<CATEGORY>اجتماعی</CATEGORY>
<TITLE>نحوه بازگشت دانشجویان ایرانی خارج کشور </TITLE>
<SUMMARY></SUMMARY>
<NARRATIVE></NARRATIVE>
<TEXT>
معاون دانشجویی وزیر علوم در تشریح جزئیات آیین‌نامه بازنگری شده انتقال به داخل دانشجویان ایرانی شاغل به تحصیل در خارج کشور گفت: افرادی می توانند از این آیین‌نامه استفاده کنند که حداقل 12 واحد اصلی را در دانشگاه خارجی گذرانده و در سفارت مربوطه پرونده داشته باشند.

به گزارش مهر، محمد ملاباشی امروز سه شنبه در نشست خبری تشریح جزئیات آیین‌نامه انتقال به داخل دانشجویان ایرانی شاغل به تحصیل در خارج کشور گفت: آیین نامه انتقال دانشجویان ایرانی مقیم خارج به داخل برای مرتبه پنجم تغییر پیدا کرد. بازنگری چهارم آن در دولت نهم صورت گرفت. در دولت دهم با ایده‌های جدید و توصیه‌های وزیر علوم مشکلاتی که بر سر راه انتقال دانشجویان خارج به داخل کشور بود برداشته شد.

معاون دانشجویی وزیر علوم در برشماری مشکلاتی که بر سر راه دانشجویان ایرانی شاغل به تحصیل در خارج کشور برای انتقال دانشگاه داخل وجود داشت، گفت: دانشجوی ایرانی خارج از کشور نمی‌دانست اگر تقاضای انتقال به دانشگاه‌های داخل را ارائه کند بالاخره وی را در کدام دانشگاه داخل هدایت می‌کنیم. همچنین پیش از این مقرر شده بود شهریه این دانشجویان در صورت انتقال به دانشگاه داخل کشور توسط هیئت امنای دانشگاه در نظر گرفته شود و از آنجا که هیئت امنای دانشگاه‌های مختلف تصمیمات متفاوتی اخذ می‌کردند دانشجو نیز بعضاً با یک محاسبه اقتصادی مشاهده می‌کرد که به صرفه است در خارج کشور بماند.

ملاباشی در یادآوری نقاط مبهم موضوع انتقال دانشجویان ایرانی شاغل به تحصیل در خارج به داخل کشور افزود: دانشجو خبر نداشت سرنوشت واحدهای گذرانده در دانشگاه خارج از کشور پس از اینکه به دانشگاه داخل کشور منتقل می‌شود چه خواهد شد و تا چه میزان واحدهایی که تا کنون در دانشگاههای خارجی گذرانده است در دانشگاه ایرانی مورد قبول قرار می‌گیرد.

امکان انتقال به داخل کشور با کمترین معدل و سنوات

وی درباره آیین‌نامه بازنگری شده انتقال دانشجوی ایرانی شاغل به تحصیل در خارج کشور گفت: این آیین نامه برای دانشجویان کاردانی و کارشناسی مورد بازنگری قرار گرفته به طوری که بدون محدودیت رشته و با کمترین سنوات و کمترین معدل قابل جابجایی هستند. البته منظور از کمترین معدل همان عددی است که در دانشگاه‌های داخل کشور رعایت می‌شود و کمترین معدل در دانشگاه‌های داخل کشور در مقطع کارشناسی 12 است.

نحوه جایابی دانشجویانی ایرانی خارج کشور در دانشگاههای داخل

معاون دانشجویی وزیر علوم از تدوین جدول انتقال از دانشگاه‌های معتبر خارج از کشور خبر داد و گفت: دانشگاه‌های خارج از کشور را با دانشگاه‌های ایران تطبیق داده‌ایم به طوری که به عنوان مثال اگر دانشجوی ایرانی در دانشگاه معتبر گروه 1 کشور مالزی مشغول به تحصیل باشد و درخواست انتقال به دانشگاه‌های داخل کشور را کند می‌تواند در دانشگاه‌های برتر ایران تحصیل کند و حتماً با فوریت این انتقال انجام می‌شود.

انتقال از دانشگاه‌های غیرمعتبر خارج کشور در مقاطع کاردانی و کارشناسی امکانپذیر است

وی درباره انتقال دانشجویان ایرانی شاغل به تحصیل در خارج کشور به دانشگاه‌‌های داخل نیز گفت: انتقال از دانشگاه‌های غیرمعتبر خارج کشور در مقاطع کاردانی و کارشناسی امکان‌پذیر است. دانشجویان ایرانی که در دانشگاه‌های غیرمعتبر خارج کشور تحصیل می‌کنند می‌توانند به یکی از دانشگاه‌های پیام نور، آزاد اسلامی، غیردولتی‌ها و غیرانتفاعی‌ها و حتی دوره‌های شبانه دانشگاه‌های دولتی منتقل شوند و در موارد استثنایی حتی در دوره‌های روزانه دانشگاه های دولتی نیز پذیرفته می‌شوند.

وی درباره سفارش مخصوص وزیر علوم در ارتباط با انتقال دانشجویان ایرانی شاغل به تحصیل در خارج کشور گفت: سفارش مخصوص وزیر علوم این است که در جدول انتقال، دانشگاه‌های همتراز سعی شده تراز دانشگاه‌ها محفوظ بماند و سطح عملی دانشجو و دانشگاه با هم مطابقت داشته باشد و انتقال به نزدیک‌ترین دانشگاه محل زندگی دانشجو انجام شود.

امکان دور زدن کنکور وجود ندارد؛ تنها با اخذ پذیرش از خارج امکان تحصیل در داخل وجود ندارد

معاون دانشجویی وزیر علوم که تاکید داشت این تسهیلات نباید انگیزه‌ای برای دور زدن کنکور شود، گفت: نباید برخی فکر کنند می‌توانند کنکور ورود به دانشگاه را دور بزنند و با اخذ پذیرش و ثبت نام در یک دانشگاه خارجی و بعد از آن با ارائه درخواست به دانشگاه‌های داخل از تسهیلات انتقال دانشجویان ایرانی شاغل به تحصیل در خارج از کشور استفاده کنند. این تسهیلات برای افرادی است که در دانشگاه خارجی ثبت نام کرده اند و حداقل 12 واحد اصلی را نیز گذرانده‌اند.

وی افزود: شرایطی که هیئت دولت تعیین کرده این است که دانشجو باید برای انتقال از دانشگاه خارج به داخل حداقل 12 واحد درس اصلی را گذرانده باشد لذا با صرف اخذ پذیرش از یک دانشگاه خارجی نمی‌توانیم منتقل کنیم. همچنین افرادی مشمول این انتقال می‌شوند که در سفارت جمهوری اسلامی ایران در آن کشور پرونده آموزشی داشته باشند و دانشجو بودنشان از قبل به ثبت رسیده باشد.

زمان درخواست برای انتقال به دانشگاههای داخل کشور

به گزارش مهر، ملاباشی افزود: دانشجویان ایرانی شاغل به تحصیل در خارج کشور تا یک ماه قبل از شروع هر نیمسال تحصیلی می‌توانند پرتال مربوط به انتقال از دانشگاه‌های خارج به داخل را پر کنند و تا دو هفته بعد نیز جواب بگیرند. متقاضیان انتقال می‌توانند درخواست انتقال خود به 15دانشگاه داخل کشور را در درخواست الکترونیکی خود پر کنند و سپس با بررسی لازم دانشجوی متقاضی را در یکی از درخواست‌هایش پذیرش می‌کنیم و پس از اینکه پذیرش صادر شد دانشجو با اطمینان چمدانش را بردارد و به داخل بازگردد.

وضعیت نظام وظیفه دانشجویان ایرانی خارج کشور برای انتقال به داخل

معاون دانشجویی وزیر علوم درباره معافیت تحصیلی و وضعیت نظام وظیفه دانشجویان ایرانی شاغل به تحصیل خارج از کشور به هنگام انتقال نیز گفت: اداره نظام وظیفه مقررات خاص خود را دارد حتی اداره نظام وظیفه برای کسانی که در واحدهای بین‌الملل دانشگاه‌های داخل پذیرش شده بودند نیز معافیت تحصیلی صادر نمی‌کرد و می گفت فقط برای افرادی که از طریق کنکور وارد دانشگاه‌ شده‌اند معافیت تحصیلی صادر می‌کند. اما با رایزنی‌های مختلفی که صورت گرفت بالاخره معافیت‌های تحصیلی برای دانشجویان واحدهای بین‌الملل نیز صادر شد.

وی ادامه داد: در زمینه دانشجویانی که در حال حاضر شاغل به تحصیل در خارج کشور هستند و درخواست انتقال به داخل را دارند و در زمانی که به خارج از کشور رفته‌اند و ضوابط قانونی در رابطه با نظام وظیفه را رعایت نکرده‌اند ما مسئولیتی در قبالشان نداریم یعنی ممکن است نظام وظیفه به آنها معافیت تحصیلی بدهد و یا اینکه این اتفاق صورت نگیرد و یا اینکه ممکن است اگر دانشجویی در یک رشته خیلی خوب و اولویت‌دار از نظر ایران تحصیل می‌کرد و قصد داشت به داخل بازگردد وزارت علوم در آن موارد از نظام وظیفه درخواست کند که معافیت تحصیلی صادر کند اما باز هم هیچ اظهار نظر قطعی در این زمینه نمی‌کنیم.

میزان واحدهایی که توسط دانشگاههای داخل مورد تایید قرار می گیرد

ملاباشی در زمینه میزان واحدهایی که توسط دانشجوی ایرانی در دانشگاه‌های خارج از کشور گذرانده شده و در هنگام انتقال توسط دانشگاه داخل کشور مورد پذیرش قرار می‌گیرد نیز گفت: حداقل 30 درصد واحدهایی که با نمره بالای 12 در دانشگاه خارجی گذرانده شده باشد حتماً پذیرفته می‌شود. درباره پذیرش واحدهای گذرانده شده با نمره کمتر از 12 نیز دیگر شان خود دانشگاه است که هر کدام را خواست قبول کند.</TEXT>
</DOC>
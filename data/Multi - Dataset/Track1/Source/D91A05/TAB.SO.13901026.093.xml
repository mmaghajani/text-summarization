<?xml version="1.0" encoding="utf-8" ?>
<DOC>
<DOCNO>093</DOCNO>
<DATE-TIME>1390/10/26</DATE-TIME>
<CATEGORY>اجتماعی</CATEGORY>
<TITLE>رد شایعه افزایش مدت خدمت سربازی </TITLE>
<SUMMARY></SUMMARY>
<NARRATIVE></NARRATIVE>
<TEXT>
جانشین اداره منابع انسانی ستاد کل نیروهای مسلح شایعات درباره افزایش دوره خدمت نظام وظیفه را بی اساس خواند و تاکید کرد: مدت خدمت سربازی تا پایان سال 1391 هیچ تغییری نکرده است.

به گزارش ایرنا سردار 'موسی کمالی' افزود: در شرایط فعلی خدمت دوران سربازی 18 ماه است و این مدت در سال 1391 هم به قوت خودش باقی می ماند.

به گزارش ایرنا ، وی خاطرنشان کرد: اگر تصمیمی در خصوص مدت خدمت دوران سربازی گرفته شود برای مدت 24 ماه از ابتدای سال 1392 خواهد بود.

دایره شمول معافیت ها گسترش می یابد

جانشین اداره منابع انسانی ستاد کل نیروهای مسلح در ادامه گفت: برابر قانون جدید هم پیش بینی ما این است که معافیت ها نه تنها کاهش نیافته بلکه افزایش هم پیدا کرده است.

سردار کمالی گفت: بعضا این شایعه شنیده می شود که نیروهای مسلح جمهوری اسلامی ایران با کمبود سرباز روبرو است و یا احتمال جنگی وجود دارد و از این رو شمار سربازان را زیاد می کنند؛ در حالی که طبق قانون فعلی که جدیدا هم تصویب شده ، دایره شمول معافیت ها گسترش می یابد.

این مقام ستاد کل نیروهای مسلح یادآور شد: البته افزایش موارد معافیت ها براساس یک روند منطقی و عقلایی صورت گرفته است.

سردار کمالی توضیح داد: این سوال همیشه وجود داشت که چرا کسی که وارد سن 60 سالگی می شود و یک فرزند ذکور دارد ، فرزند وی معاف شود اما فردی که 59 سال و 11 ماه سن دارد نتواند از این معافیت استفاده کند.

وی اضافه کرد: بر این اساس آمده اند در قانون جدیدی اعلام کرده اند که سن را ملاک قرار ندهید بلکه 'نیازمندی به مراقبت' مورد نظر قرار گیرد و لذا فردی که ممکن است 40 و یا 50 سال سن داشته و نیازمند به مراقبت باشد، فرزند ذکور وی معاف می شود.

جانشین اداره منابع انسانی ستاد کل نیروهای مسلح درباره قانونی که در خصوص خدمت نظام وظیفه به تصویب مجلس شورای اسلامی رسیده است گفت: بر اساس مصوبه مجلس، دوران خدمت سربازی بر اساس قانون مصوب سال 1363 همچنان 24 ماه است ولی نیروهای مسلح با توجه به تعداد مشمولین اعزامی و نیازی که دارند مدت خدمت را تعیین می کنند که این مدت در زمان حاضر 18 ماه تعیین شده است.

وی اضافه کرد: بر اساس این مصوبه، از دوره خدمت نظام وظیفه در مناطق عملیاتی و محروم به ترتیب 2 و یک ماه کاسته می شود.

مدت خدمت سربازی در حال بررسی

سردار کمالی خاطرنشان کرد: ستادکل نیروهای مسلح هم اینک در حال بررسی قانون تصویبی از سوی مجلس شورای اسلامی است تا مدت خدمت سربازی را تعیین کند و لذا موضوع هنوز در حال بررسی بوده و هیچ تصمیمی در این زمینه گرفته نشده است.

وی تاکید کرد: اگر خدمت دوران سربازی اضافه هم شود 24 ماه نخواهد بود و فقط ممکن است یکی دو ماه اضافه شود که آن هم فعلا اجرایی نمی شود چون کسانی که در حال حاضر در حال خدمت هستند با توجه به قانون قبلی وارد خدمت شده اند.

جانشین اداره منابع انسانی ستاد کل نیروهای مسلح گفت: ممکن است کسانی که در آینده وارد خدمت نظام وظیفه شوند مدت خدمت آنها بر اساس آن ضابطه ای که از سوی این ستاد کل تعیین می شود تغییر کند و از طرفی ممکن است همان مدت 18 ماه حفظ شود و افراد به مانند شرایط حال دوره خدمت نظام وظیفه را طی کنند.

سردار کمالی بار دیگر تاکید کرد که اگر در مورد خدمت سربازی تصمیمی گرفته شود در شرایط فعلی لازم الاجرا نخواهد بود بلکه از سال 1392 اجرایی خواهد شد.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>074</DOCNO>
<DATE-TIME>1391/02/04</DATE-TIME>
<CATEGORY>سیاسی</CATEGORY>
<TITLE>سفیر سوریه در تهران در گفت‌وگو با فارس:تحریم مخالفان خارج‌نشین تاثیری بر انتخابات پارلمانی ندارد/سوریه قدرتمند‌ از بحران خارج می‌شود </TITLE>
<SUMMARY>خبرگزاری فارس: سفیر سوریه در ایران با اشاره به انتخابات پارلمانی،کشورش را در آستانه مرحله‌ای جدید دانست و با اعلام اینکه تاکنون مشارکت بیش از 20 حزب روشن شده است،گفت که مردم حضوری گسترده در انتخابات خواهند داشت و تحریم آن از جانب مخالفان خارج تاثیری بر اراده مردم ندارد.</SUMMARY>
<NARRATIVE></NARRATIVE>
<TEXT>
به گزارش فارس، حامد حسن سفیر سوریه در تهران، با اشاره به اوضاع کنونی سوریه و حمایت مردم این کشور از سران  آن تاکید کرد که این کشور قدرتمندتر از گذشته از بحران کنونی خارج خواهد شد.

حامد حسن در پاسخ به این سوال که وضعیت کنونی سوریه را با توجه به انتخابات پارلمانی پیش‌رو چگونه ارزیابی می‌کنید و آیا مردم در این انتخابات شرکت گسترده خواهند داشت یا خیر، گفت: مردم سوریه تاکنون چندین بار در طول این چند ماه وفاداری خود را به بشار اسد و سران سوریه ثابت کرده‌اند.

حامد حسن افزود: مردم سوریه در چند صحنه، حضور خود را اثبات کردند. مرحله نخست راهپیمایی‌های بزرگی است که در شهرهای سوریه بخصوص شهرهای مهم سوریه برگزار می‌کنند که همه دنیا شاهد آن بوده است. مردم در این راهپیمایی‌ها از اصلاحات و سران کشور حمایت کرده‌اند.

سفیر سوریه همچنین گفت: مرحله دوم، انتخابات شورای شهر سال گذشته بود که برگزار شد. در این انتخابات مردم مشارکت گسترده داشتند و نمایندگان حقیقی خود را به شورای شهر و روستا فرستادند.

حامد حسن به همه‌پرسی قانون اساسی در 26 فوریه گذشته اشاره کرد و افزود: مرحله سوم که مردم حضور خود را در کنار کشورشان و سران سوریه اثبات کردند، شرکت در همه پرسی قانون اساسی بود. دنبال کنندگان تحولات سوریه شاهد بودند که مردم چگونه در این همه‌پرسی حضور یافتند. میزان مشارکت مردم 65 درصد بود. حتی دشمنان سوریه در منطقه و فراتر از آن نیز به این حقیقت اعتراف کردند و گفتند که  اکثریت مردم سوریه در آن شرکت و با قانون اساسی جدید موافقت کرده‌اند.

حامد حسن گفت: در همه این صحنه‌ها ما شاهد بودیم که مردم سوریه موضع خود را اعلام و تصریح کردند که با توطئه مخالفند. می دانند که چه کشورهایی این توطئه را هدایت می‌کنند. اعلام می‌دانند که تکفیری‌ها و تروریست‌ها و گروهک‌های افراطی در این توطئه دخیلند. بیشتر مردم سوریه مخالف دخالت بیگانگان هستند و خواستار دادن فرصت، برای اجرای اصلاحات است.

این مقام سوری با اشاره به انتخابات پارلمانی فراروی این کشور افزود: اکنون ما در آستانه مرحله‌ای جدید هستیم. یعنی انتخابات پارلمان.

وی گفت: از دید من مردم در انتخابات پارلمانی حضور گسترده خواهند داشت بخصوص اینکه چندین اقدامات اصلاحی انجام شده است و در این خصوص باید به اصلاح قانون احزاب اشاره کرد.

حامد حسن گفت: تاکنون 11 حزب جدید تاسیس شده‌اند. جبهه ترقی‌خواه ملی هم شامل 10 حزب است و می‌توان گفت که بیش از 20 حزب در انتخابات شرکت خواهند کرد. قانون اساسی اصلاح شد و ماده هشتم آن که بر رهبری حزب بعث بر سوریه تصریح می‌کرد حذف شد. اکنون رقابتی حقیقی در صندوق‌های رای به وجود خواهد آمد تا مردم نمایندگان خود را انتخاب کنند.

وی در پاسخ به سوالی درباره وضعیت حزب بعث در انتخابات نیز اعلام کرد که این حزب فعال است و باب گفت‌وگو را با احزاب درون جبهه ملی و حتی خارج از آن باز کرده است. حزب بعث برای حرکتی سیاسی که وسیع‌تر و فراگیرتر باشد در حال تلاش است.

حامد حسن گفت: همه احزاب موجود ملی هستند و بخشی از روند سیاسی و دموکراتیک سوریه که هر یک در حیات سیاسی کشور نقش خاص خود را دارند. این دیگر بسته به خودشان است که چقدر بتوانند مردم را به خود جذب کنند و حجم واقعی خود را نشان دهند.

سفیر سوریه در پاسخ به این سوال که «اما برخی مخالفان ادعا می‌کنند که کسانی که احزاب جدید را تشکیل داده‌اند وابسته به حکومت هستند» گفت: این ادعاها بخشی از جنگ روانی علیه سوریه است. رسانه‌های منطقه و بین‌الملل خبرسازی می‌کنند و اتفاقات را آنگونه که هست نشان نمی‌دهند.این اخبار ساخته خودشان است. چرا که قانون احزاب تصویب شده و کسی با احراز شرایط می‌تواند حزب جدید تاسیس کند و در حیات سیاسی کشور مشارکت کند. حتی خود غربی‌ها از چند دسته بودن مخالفان سخن می‌گویند و خواستار اتحاد آنان می‌شوند و برای این کار نشست‌هایی برگزار می‌کنند.

وی گفت: برخی احزاب معارض هم اعلام کرده‌اند که در انتخابات شرکت می‌کنند. مانند قدری جمیل [رئیس کمیته ملی وحدت سوسیالیست های سوریه] و سید علی حیدر [رئیس حزب سوری قومی اجتماعی] که اعلام کردند، شرکت می‌کنند.

حامد حسن در پاسخ به این سوال که «اما مخالفان خارج سوریه اعلام کردند که این انتخابات را تحریم می‌کنند چون فقط خواستار سرنگونی نظام سوریه هستند، و این مطلب چه تاثیری بر انتخابات دارد؟» گفت: تاثیری بر انتخابات ندارد. همانطور که موضعشان پیش از این بر انتخابات شورای شهر و روستا و همه‌پرسی قانون اساسی تاثیری نداشت. معارضان خارج برنامه سیاسی معینی ندارند. اینها همه بخشی از توطئه علیه سوریه است. این مسئله بر اراده مردم سوریه و رای‌دهندگان تاثیری ندارد.

حامد حسن در بخشی دیگر در این گفت‌وگو در پاسخ به سوالی درباره ادامه فشارهای خارجی بر سوریه گفت: دشمنان همچنان از تروریسم در سوریه و توطئه علیه ما حمایت می‌کنند. همچنان در حمایت خود از تکفیری‌ها و گروهک‌های تروریستی مصمم هستند. امکاناتی که می‌دهند، امکاناتی که از خاک ترکیه و لبنان ارسال می‌شود این امر را تایید می‌کند. اما مردم سوریه توطئه را درک کرده و بیشترشان آگاه هستند به این توطئه. می‌دانند چه کسانی علیه سوریه دسیسه‌چینی می‌کنند. تحریم اقتصادی، فشاری سیاسی رسانه‌ای و امثال آن را علیه سوریه آزموده‌اند. اینها می‌خواهند صدای مقاومت برابر اشغالگری اسرائیل در منطقه نباشد. می‌خواهند صدایی نباشد که دم از حقوق ملت فلسطین بزند. می‌خواهند سوریه پایگاه مقاومت و جبهه بازدارنده نباشد.

وی در پایان این گفت‌وگو تاکید کرد که سوریه به لطف حمایت مردم و درایت سران خود قدرتمندتر از گذشته از این بحران خارج خواهد شد.</TEXT>
</DOC>
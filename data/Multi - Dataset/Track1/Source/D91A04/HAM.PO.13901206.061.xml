<?xml version="1.0" encoding="utf-8" ?>
<DOC>
<DOCNO>061</DOCNO>
<DATE-TIME>1390/12/06</DATE-TIME>
<CATEGORY>سیاسی</CATEGORY>
<TITLE>کوفی عنان، نماینده ویژه سازمان ملل در سوریه شد </TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > مجامع‌جهانی  - گروه بین‌الملل: 
کشورهای شرکت‌کننده در کنفرانسی که سوریه آن را نماد سیاست استعماری خوانده است، خواستار آتش‌بس فوری میان طرف‌های درگیر در سوریه شدند و اعلام کردند درصورتی که سوریه این خواسته را نادیده بگیرد با تهدیدهای بیشتری روبه‌رو خواهد شد.

شرکت‌کنندگان در کنفرانس موسوم به دوستان سوریه در تونس که با حضور نمایندگان مخالفان سوری و کشورهای غربی و عربی برگزار شد، روز گذشته درباره راهکارهای جدید برای افزایش فشارها بر بشار اسد مذاکره کردند. آنها همچنین کوفی عنان دبیرکل پیشین سازمان ملل را به‌عنوان نماینده ویژه این سازمان و اتحادیه عرب در امور سوریه تعیین کردند. به گزارش رویترز در پیش‌نویس بیانیه پایانی این نشست کشورهای غربی و عربی از سوریه خواسته‌اند که بلافاصله دسترسی به شهرهای محل درگیری در این کشور را فراهم کند و اعلام کردند که متعهد به ارسال کمک‌های انسان‌دوستانه‌ به این مناطق ظرف ۴۸ ساعت هستند.

تلویزیون دولتی سوریه در گزارشی این کنفرانس را که روسیه و چین به‌عنوان مهم‌ترین چهره‌ها در آن حاضر نشده‌اند را نماد سیاست استعماری خواند و اعلام کرد که شرکت‌کنندگان در این نشست «دشمنان تاریخی اعراب» هستند. کمیته بین‌المللی صلیب سرخ هفته گذشته خواستار آتش‌بس‌ در سوریه برای ارسال کمک‌های امدادی به این کشور شد؛ درخواستی که مقام‌های روسیه از آن حمایت کردند. در کنار تعیین ضرب‌الاجل برای آتش‌بس و تهدید دولت سوریه در این رابطه گزارش‌ها نشان می‌دهد در پیش‌نویس بیانیه کنفرانس موسوم به «دوستان سوریه» از کشورهای شرکت‌کننده خواسته شده که تحریم‌های بیشتری علیه دولت سوریه برای افزایش فشار بر دولت بشار اسد اعمال کنند.

گفته می‌شود این تحریم‌ها شامل ممنوعیت سفر مقام‌های سوری، توقیف اموال، توقف خرید نفت از این کشور، کاهش روابط دیپلماتیک و ممنوعیت فروش تسلیحات به دولت سوریه می‌شود. در پیش‌نویس بیانیه این کنفرانس که احتمال تغییر آن وجود دارد همچنین اعلام شده که پس از برقراری آتش‌بس درخواست از شورای امنیت برای تصویب قطعنامه‌ای جهت اعزام نیروهای مشترک صلح‌بان سازمان ملل و اتحادیه عرب پیگیری خواهد شد. شرکت‌کنندگان در این کنفرانس هرچند گروهی از مخالفان موسوم به «شورای ملی سوریه» را «نماینده قانونی سوری‌ها» نامیدند اما درباره تأیید کامل و به رسمیت شناختن این گروه به توافق نرسیدند.کوفی عنان روز گذشته از همه طرف‌های درگیر در سوریه خواست تا همکاری‌های لازم را برای پایان خشونت‌ها در این کشور انجام دهند. این در حالی است که کشورهای غربی و عربی برخلاف ادعای تلاش برای صلح، در حال مسلح کردن مخالفان سوریه هستند.

ارسال سلاح برای مخالفان

درحالی‌که شبکه تلویزیونی سی‌ان‌ان روز گذشته به نقل از منابع آگاه خود ارسال تسلیحات از سوی برخی کشورهای عربی برای مخالفان سوریه را تایید کرد، هیلاری کلینتون، وزیر امور خارجه آمریکا در یکی از صریح‌ترین اظهارنظرهای خود اعلام کرد که مخالفان، سلاح‌های مورد نیاز خود را به دست خواهند آورد. وی اعلام کرد که مخالفان سوری بهتر از گذشته می‌توانند خود را مسلح کنند و سلاح مورد نظر خود را «از جایی» به دست می‌آورند. روز گذشته همچنین سفیر فرانسه در سوریه که در روزهای‌ گذشته این کشور را ترک کرده بود به دمشق بازگشت.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>068</DOCNO>
<DATE-TIME>1391/01/03</DATE-TIME>
<CATEGORY>سیاسی</CATEGORY>
<TITLE>سوریه کنترل شهر دیرالزور رادر دست گرفت </TITLE>
<SUMMARY></SUMMARY>
<NARRATIVE></NARRATIVE>
<TEXT>
ارتش سوریه توانست بعد از شهرهای حمص و ادلب، کنترل شهر مرزی دیرالزور را نیز به طور کامل در دست بگیرد.
به گزارش فارس به نقل از شبکه خبری "پرس‌تی‌وی"، ارتش سوریه در پی درگیری‌های شدید با تروریست‌های مسلح در نزدیکی مرز عراق موفق شده است شهر دیرالزور را از حضور گروه‌های شورشی پاک‌سازی کند.

گروه شورشی موسوم به ارتش آزاد سوریه نیز تایید کرد نیروهای دولتی کنترل دیرالزور را در اختیار گرفته و مبارزان شورشی مجبور به گریز از این شهر شدند.

در همین حال برخی گزارش‌‌ها حاکی از آن است که تروریست‌ها اکنون در خانه‌ها و آپارتمان‌ها پناه گرفته‌اند و از غیرنظامیان به عنوان سپرهای انسانی استفاده می‌کنند.

دیر الزور سومین پناه‌گاه شورشیان بود که به کنترل نیروهای دولتی درآمده است. نظامیان سوریه پیشتر در شهرهای حمص و ادلب ارتش آزاد سوریه را شکست دادند.

این در حالی است که در روزهای اخیر، گروه‌های تروریستی مخالف دولت بشار اسد همواره از کشورهای حامی خود در سوریه همچون عربستان سعودی و قطر خواسته‌اند سلاح‌های بیشتری را برای آنان ارسال کنند، زیرا به علت کمبود سلاح و مهمات در حال شکست خوردن از نظامیان دولتی هستند.

عربستان سعودی و قطر اعلام کرده‌اند از ایده ارسال تسلیحات برای گروه‌های مخالف دولت سوریه که از سال گذشته تا کنون علیه دولت بشار اسد در حال مبارزه هستند، حمایت می‌کنند.

نبیل العربی، دبیر کل اتحادیه عرب نیز گفته است در صورت شکست تلاش‌های جامعه جهانی برای پایان دادن به خشونت‌و ناآرامی در سوریه، شاید تسلیح شورشیان این کشور گزینه‌ای احتمالی باشد.

سوریه از اواسط مارس ۲۰۱۱ میلادی شاهد ناآرامی‌هایی است که از سوی دولت‌های غربی و هم‌پیمانان عرب آن‌ها حمایت می‌شود.

دمشق گروه‌های تروریستی مسلح را عامل شورش ‌و خرابکاری‌ها می‌داند و تاکید می‌کند این ناآرامی‌ها از خارج سازماندهی می‌شوند. </TEXT>
</DOC>
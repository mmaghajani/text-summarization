<?xml version="1.0" encoding="utf-8" ?>
<DOC>
<DOCNO>073</DOCNO>
<DATE-TIME>1391/01/24</DATE-TIME>
<CATEGORY>سیاسی</CATEGORY>
<TITLE>آغاز اجرای آتش بس در سوریه </TITLE>
<SUMMARY>دمشق طبق طرح پيشنهادي کوفي عنان، فرستاده ويژه سازمان ملل و اتحاديه عرب براي پايان دادن به ناآرامي در سوريه، آتش‌بس در اين کشور را به اجرا گذاشته است. </SUMMARY>
<NARRATIVE></NARRATIVE>
<TEXT>
آتش بس در سوريه روز پنج‌شنبه (24 فروردين، 12 آوريل) از ساعت 6 صبح به وقت محلي (3 بامداد به وقت گرينويچ) به عنوان بخشي از طرح 6 ماده‌اي کوفي عنان که ماه مارس به دمشق پيشنهاد شده بود، به اجرا در آمد. 

عنان روز چهارشنبه (23 فروردين، 11 آوريل) دريافت تعهد کتبي وزارت امور خارجه سوريه مبني بر "توقف تمامي مبارزات نظامي در سراسر خاک اين کشور از ساعت 6 صبح فردا به وقت محلي (3 بامداد به وقت گرينويچ)" را تائيد کرد. 

با اين وجود دمشق بر حق سوريه در زمينه "ارائه پاسخ مناسب به هر گونه حمله‌اي که از سوي گروه‌هاي تروريستي مسلح عليه غيرنظاميان، نيروهاي دولتي يا اموال دولتي و شخصي صورت بگيرد" تاکيد کرده است. 

وليد المعلم، وزير خارجه سوريه 10 آوريل گفته بود "ما قبلا نيروها و واحدهاي ارتش را از چندين استان سوريه خارج کرده‌ايم." 

وي افزود، "با وجود اتخاذ اين تدابير مثبت به صورت روزانه شاهد افزايش مخالفت اين گروه‌هاي مسلح تروريستي هستيم." 

اين درحالي است که عنان پايان دادن به ناآرامي در سوريه " را بدون هر گونه پيش‌شرطي" ، خواستار شده است. 

وزارت امورخارجه سوريه 8 آوريل اعلام کرد، کوفي عنان "ضمانت کتبي" مبني بر" موافقت گروه‌هاي مسلح مخالف دمشق با پايان دادن به خشونت‌ها دراين کشور" ارائه نکرده است. 

سرهنگ رياض السعد فرمانده ارتش موسوم به ارتش آزاد سوريه چند ساعت پس از انتشار بيانيه وزارت خارجه اين کشور گفت:"ما تضمين‌ها و تعهدات خود را به جامعه بين‌المللي نشان خواهيم داد اما نه به رژيم سوريه." 

بشار اسد، رئيس جمهوري سوريه 6 مارس گفته بود مردم اين کشور "با عزم خود در پيگيري اصلاحات به همراه مبارزه با تروريست‌هاي مورد حمايت غرب، توانايي‌اشان براي دفاع از کشور و ساخت سوريه‌اي جديد را ثابت کرده‌اند."</TEXT>
</DOC>
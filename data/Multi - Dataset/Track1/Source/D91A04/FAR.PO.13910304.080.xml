<?xml version="1.0" encoding="utf-8" ?>
<DOC>
<DOCNO>080</DOCNO>
<DATE-TIME>1391/03/04</DATE-TIME>
<CATEGORY>سیاسی</CATEGORY>
<TITLE>نمایندگان پارلمان جدید سوریه سوگند یاد کردند</TITLE>
<SUMMARY>خبرگزاری فارس: نمایندگان پارلمان جدید سوریه که انتخابات آن «7 می» بر اساس اصلاحات فراگیر در سوریه برگزار شد، سوگند یاد کردند.</SUMMARY>
<NARRATIVE></NARRATIVE>
<TEXT>
به گزارش فارس، تلویزیون سوریه اعلام کرد که نشست نخست پارلمان جدید سوریه امروز با پخش سرود ملی سوریه برگزار شد.

پایگاه خبری شام‌پرس سوریه نیز اعلام کرد: پارلمان امروز نشست افتتاحیه سال 2012 برای انتخاب رئیس اعضای دبیر خانه برگزار شد.

شام پرس اعلام کرد که نمایندگان لحظاتی پیش سوگند یاد کردند.

پارلمان سوریه 250 نماینده دارد که حدود 30 نفر آنان زن هستند.

بنا بر اعلام برخی رسانه‌های سوریه، فهرست وحدت ملی سوریه که شامل 10 حزب از جمله حزب بعث سوریه است، بیش از جریان‌ها و احزاب دیگر کرسی‌های پارلمان را به دست آورد.

انتخابات پارلمانی سوریه پس از اصلاح قانون اساسی این کشور در تاریخ 7 می (18 اردیبهشت) برگزار شد و بر خلاف تهدید گروه‌های مسلح و انفجارهای شدید قبل از انتخابات، بیش از 51 درصد مردم در آن شرکت کردند.

در همین خصوص، یک منبع دیپلمات روسی به روزنامه الاخبار لبنان اعلام کرد که واشنگتن که پیش از این انتخابات سوریه را نمایش مضحک خوانده بود، تلویحا نتیجه انتخابات پارلمانی سوریه را پذیرفته و آن را به رسمیت شناخته است.

این دیپلمات تاکید کرد که این تغییر موضع اساسا به این بازمی‌گردد که آمریکا قانع شده است که باید میان درخواست کناره‌گیری اسد از قدرت و حفظ تداوم [موجودیت] کشور و نهادهای آن تفاوت قائل شود بخصوص ارتش سوریه. همچنین آمریکا متقاعد شده است که موضع چین و روسیه که مخالف براندازی نظام سوریه هستند، تغییر نخواهد کرد. حال آنکه باید این امر را نیز افزود که آمریکا پس از تجربه لیبی دریافته است که تحریک به ایجاد خلأ سیاسی و بی‌دولتی در سوریه، خطرناک است چرا که در این صورت نیروها و جریان‌های اسلام‌گرای افراطی آن را پر می‌کنند.

در همین خصوص، وزارت خارجه سوریه با انتشار سندی درباره انتخابات پارلمانی، حضور مردم را بر خلاف تهدید عناصر مسلح گسترده اعلام و آن را تجربه‌ای جدید توصیف کرد.

وزارت خارجه در این سند اطلاعاتی جزئی و آماری از روند اجرایی انتخابات از جمله اعتراض‌های صورت گرفته ارائه و تاکید کرد که این موارد، دلالت دارد بر فضای آزادی و دموکراتیک در انتخابات.</TEXT>
</DOC>
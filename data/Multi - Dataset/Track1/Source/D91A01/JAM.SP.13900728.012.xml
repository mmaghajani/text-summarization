<?xml version="1.0" encoding="utf-8" ?>
<DOC>
<DOCNO>012</DOCNO>
<DATE-TIME>1390/07/28</DATE-TIME>
<CATEGORY>ورزشی</CATEGORY>
<TITLE>وزنه‌برداري ايران يك بار ديگر در دنيا سر برآورده و مي‌خواهد در پاريس افتخارآفرين شود:خيز سليمي براي كسب دومين طلاي جهاني </TITLE>
<SUMMARY></SUMMARY>
<NARRATIVE></NARRATIVE>
<TEXT>
باورش سخت بود كه بعد از نسل طلايي وزنه‌برداري ايران و بويژه خداحافظي حسين رضازاده از دنياي قهرماني، وزنه‌برداري ايران به اين زودي‌ها در جهان وزنه‌برداري قد علم كند، چه رسد به آن‌كه به سرعت در مسير احيا قدم‌برداشته و از نو نسلي افتخارآفرين را به دنياي پولاد سرد معرفي كند.
اما همه دشواري‌ها و مصائب اين كار با صبر و حوصله و برنامه ريزي درست پشت سر گذاشته شد تا امروز يك بار ديگر خانواده بزرگ ورزش روي وزنه‌برداري به عنوان رشته‌اي مدال‌آور حساب كند. در حقيقت وقتي حسين رضازاده مورد وثوق مديريتي قرار گرفت و سكان دار اين رشته شد، با وجود تمام سنگ‌اندازي‌هاي اوليه، راهبرد موفقيت را به درستي مورد توجه قرار داد تا وزنه‌برداري با عبور از بحران دوپينگ يك‌بار ديگر اعتمادساز شده و توجه همگان را به سوي اين رشته جلب كند. دعوت از كوروش باقري براي تصدي تيم ملي وزنه‌برداري با توجه به شناخت خوب و اعتماد چند ساله‌اي كه بين او و رضازاده وجود داشت، حركت وزنه‌برداري و قهرمانان اين رشته را شتاب بخشيد تا وزنه‌برداري در 2 سال اخير بدون حاشيه به جلو قدم برداشته و قهرمانان خود را براي دستيابي به مدال‌هاي جهاني و المپيك حريص كند. 

اين توفيق‌ها در شرايطي حاصل شده كه عده‌اي با كوبيدن بر طبل بي اعتمادي، تلاش مي‌كردند اين باور غلط را در بين مسوولان ورزش جا بيندازند كه بايد كركره فعاليت قهرماني فدراسيون را براي چند سالي پايين بكشند تا با باور خام خويش، اين ورزش سايه دوپينگ را از سر خود دور كند. غافل از آنكه اگر حرف آنها به كرسي مي‌نشست، آينده ورزشي جوانان زيادي به خطر مي‌افتاد، جواناني چون بهدادسليمي، كيانوش رستمي، سعيد محمدپور، مجيد عسكري، نواب نصيرشلال، سجاد انوشيرواني، سجاد بهروزي و خيلي ديگر از جوانان مستعدي كه در گوشه و كنار كشور با كمترين امكانات به نبرد با پولاد سرد بر خاسته‌اند تا با ابراز شايستگي، به خدمت تيم ملي وزنه‌برداري ايران درآيند. 

پشتوانه قهرمانان وزنه‌برداري

هر چند وزنه‌برداري ايران بايد سال‌ها از اسم و اعتبار حسين رضازاده در جهت مجد و عظمت خود بهره بگيرد و اصولا اين قهرمان سرمايه مادي و معنوي اين رشته به حساب مي‌آيد، اما شانس بزرگ قهرمانان امروز تيم ملي اين است كه كوله باري از تجارب قهرماني را ضامن موفقيت و بزرگي خود در رقابت‌هاي آسيايي و جهاني ببينند. جدا از رضازاده كه از بالا روند آمادگي و تمرينات تيم ملي را رصد مي‌كند، كوروش باقري قهرمان سال 2001 جهان و كسي كه در المپيك سيدني تا مرز مدال‌آوري پيش رفت و تنها به‌واسطه چند صد گرم اضافه وزن در جايگاه چهارم ايستاد نيز امروز در مقام سرمربي تيم ملي همه چيز را در كنترل خود دارد و به دقت روند پيشرفت سرمايه‌هاي وزنه‌برداري را دنبال مي‌كند. باقري علاوه بر آن‌كه با اعضاي تيم ملي دوست است، مقررات و ديسيپلين خاصي را بر اردو و تمرينات تيم ملي حاكم ساخته است تا همه در يك جهت، همدل و همسو در جهت نيل به موفقيت در عرصه‌هاي مختلف بكوشند. از كار خوب فدراسيون و باقري همين بس كه از تيمي كه كوچك‌ترين اميدي به موفقيت آن نمي‌رفت، امروز همه انتظار مدال‌آوري دارند و اين نكته ظريفي است كه شايد كمتر كسي در نگاه اول روي آن متمركز شود. اما بي ترديد اهل فن به خوبي آگاهند كه براي آن‌كه بهداد سليمي كلاس جهاني خود را ارتقا داده و امروز به شماره يك سنگين وزن وزنه‌برداري جهان تبديل شود، وقت زيادي صرف شده و برنامه‌اي پيشرو مورد توجه كادر فني و در راس آنها،كوروش باقري قرار گرفته است. 

حمله به ركوردهاي جهاني

در برنامه‌اي كه در دستور كار بهداد سليمي قرار گرفته، هم مدال‌هاي طلاي جهاني و المپيك گنجانده شده و هم خلق ركوردهاي تازه‌اي براي وزنه‌برداري دنيا تا براي سال‌ها هيچكس نتواند به اين ركوردها نيز نزديك شود. هر چند كه در حال حاضر ركوردهاي حركت يكضرب، دوضرب و مجموع دسته فوق سنگين در اختيار حسين رضازاده است، اما به نظر مي‌رسد كه ركوردهاي او توسط بهدادسليمي در رقابت‌هاي جهاني جابه‌جا شده و ارتقا يابد. 

نكته:‌ در برنامه‌اي كه در دستور كار بهداد سليمي قرار گرفته، هم مدال‌هاي طلاي جهاني و المپيك گنجانده شده و هم خلق ركوردهاي تازه‌اي براي وزنه‌برداري دنيا تا براي سال‌ها هيچكس نتواند به اين ركوردها نيز نزديك شود
سليمي كه در حركت دوضرب، تبحر بيشتري نسبت به حركت يكضرب دارد طي ماه‌هاي گذشته به دفعات وزنه‌هاي 215 و 217 كيلوگرم را با قدرت بر فراز دستان خود مهار كرده است تا در جهاني پاريس يكي از هدف‌هاي اساسي خود را شكستن ركورد جهاني اين وزن كه به ميزان 213 كيلوگرم در اختيار حسين رضازاده است، قرار دهد. وزنه‌هايي كه تاكنون از سوي هيچ وزنه‌برداري زده نشده تا سليمي در فاصله 20 روز به رقابت‌هاي جهاني پاريس، روي زدن وزنه 215 كيلويي متمركز شود. هر چند او گفته است براي المپيك لندن نيز به وزنه 220 كيلويي حمله خواهد كرد، اما با توجه به اين‌كه بهداد ركورد دوضرب خود را نيز به نسبت جهاني سال گذشته در آنتالياي تركيه، 15كيلويي افزايش داده و به مرز 260 كيلوگرم رسيده است، انتظار مي‌رود كه اين وزنه‌بردار شايسته مازندراني در پاريس با حاشيه امنيتي خوب به نسبت حريفان جهاني، دومين قهرماني خود را جشن بگيرد.

چشم اميد به مدال‌آوري 2 جوان

البته وزنه‌برداري ايران كه با 8 وزنه‌بردار در رقابت‌هاي جهاني فرانسه شركت مي‌كند تا با كسب امتيازهاي لازم، 6سهميه كامل حضور در المپيك لندن را از آن خود كند، جدا از بهداد سليمي در سنگين وزن، روي مدال‌آوري 2جوان خوش‌استيل در 2 وزن 85 و 94 كيلوگرم نيز حساب مي‌كند. 

كيانوش رستمي كه سال گذشته در دسته 77 كيلوگرم وزنه زد و موفق شد مدال برنز حركت يكضرب را به خود اختصاص دهد، با نظر كوروش باقري به دسته 85 كيلوگرم صعود كرد تا بدون وزن كم كردن،عضلات خود را پر كرده و به سرعت در وزن جديد جا بيفتد. وضعيت رستمي اكنون به‌گونه‌اي است كه باقري روي مدال آوري او حساب مي‌كند و نكته اين است كه اين وزنه‌بردار جوان كرمانشاهي در شرايط مسابقه و رقابت، هميشه بيشتر از انتظارها نشان داده است. رستمي در ركوردگيري اخير انجام شده در سنندج، به ترتيب وزنه‌هاي 171 كيلو در يكضرب و 210 كيلوگرم در دوضرب را مهار كرده تا با ركورد مجموع 381 كيلوگرم، از شرايط خوبي براي ايستادن بر يكي از سكوهاي اول تا سوم جهاني در پاريس برخوردار باشد. 

سعيد محمدپور جوان 19 ساله اردبيلي نيز در وزن 94 كيلوگرم از شرايط خوبي براي مدال آوري برخوردار است. اين جوان كه باقري آينده خوبي را براي او متصور مي‌بيند، در سنندج با مهار وزنه‌هاي 179 در يكضرب و 215 در دوضرب و رسيدن به ركورد مجموع 394 كيلوگرم، اين بخت را دارد كه با افزودن چند كيلو به ركورد مجموع‌ خود، بر سكوي جهاني بايستد. 

محمد پور در سنندج وزنه 223 كيلويي را در حركت دوضرب روي سينه كشيد تا در آخرين لحظه نتواند آن را روي دستانش مهار كند، اما اين حركت نيز مايه اميدواري سرمربي تيم ملي شده تا روي اين جوان اردبيلي حسابي ويژه باز كند. البته در دسته 94 كيلو ما از وجود سعيد ابراهيمي با تجربه نيز بهره‌منديم كه اگر بتواند در دوضرب نيز مثل حركت يكضرب عمل كند، مي‌تواند براي خود جايي را در بين مدال‌بگيران جهاني قائل باشد. ابراهيمي در ركوردگيري اردوي سنندج وزنه 181 كيلويي را در حركت يكضرب مهار كرد كه اگر بتواند اين وزنه را در پاريس تكرار كند، حداقل مي‌تواند چشم به مدال برنز داشته باشد.

جدا از قهرماناني كه به آنها اشاره شد، تيم ملي از وجود وزنه‌برداراني چون مجيد عسكري در دسته 62، سجاد بهروزي در دسته 69، احد سنجابي در دسته85، محمد رضا براري و نواب نصير شلال در دسته 105 و سجاد انوشيرواني در دسته فوق سنگين بهره مند است كه اين آخري هم از بخت زيادي براي كسب مدال جهاني برخوردار است. در حقيقت انوشيرواني اگر بتواند وزنه‌هاي 205 در يكضرب و 240 در دوضرب را مهار كند، حتي مي‌تواند بعد از بهداد سليمي چشم به كسب مدال نقره جهاني داشته باشد. 

رقابت‌هاي جهاني سال 2011 طي روزهاي 14 تا 22 آبان در پاريس پايتخت فرانسه برگزار خواهد شد.</TEXT>
</DOC>
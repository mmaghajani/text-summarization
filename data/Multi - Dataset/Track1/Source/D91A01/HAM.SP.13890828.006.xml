<?xml version="1.0" encoding="utf-8" ?>
<DOC>
<DOCNO>006</DOCNO>
<DATE-TIME>1389/08/28</DATE-TIME>
<CATEGORY>ورزشی</CATEGORY>
<TITLE>بهداد سلیمی باز هم طلا گرفت </TITLE>
<SUMMARY></SUMMARY>
<NARRATIVE></NARRATIVE>
<TEXT>
ورزش > تورنمنت  - طبق پیش‌بینی‌ها، بهداد سلیمی، قوی‌ترین مرد جهان بر سکوی نخست دسته فوق‌سنگین بازی‌های آسیایی گوانجو ایستاد. 

پیش از شروع مسابقات کادرفنی تیم ملی وزنه برداری تنها مدال طلای سلیمی را قطعی می‌دانست و دیروز در پایان مسابقات وزنه برداری سلیمی تنها طلای تیم ملی وزنه برداری را به دست آورد. بهداد سلیمی در حرکت یک‌ضرب 205کیلوگرم و در حرکت دوضرب235 کیلوگرم را بالای سر برد تا با مجموع 440 کیلوگرم مدال طلای مسابقات رابه دست بیاورد. در رقابت‌های دسته فوق‌سنگین وزنه‌برداری بازی‌های آسیایی 5 وزنه‌بردار حضور داشتند که به غیراز سلیمی، سجاد انوشیروانی دیگر ورزشکار این وزن بود.

همچنین2 وزنه بردار از کره‌جنوبی حضور داشتند که رقیبان اصلی سلیمی و انوشیروانیبه حساب می‌آمدند. به غیر از اینها، یک وزنه بردار نیز از تایوان حضور داشت. جالب اینکه در حرکت یک ضرب بهداد سلیمی با درخواست وزنه201 کیلوگرم به‌عنوان آخرین وزنه‌بردار روی تخته رفت. او‌ در نخستین حرکت موفق نشد این وزنه را بالای سر ببرد اما در دومین حرکت دوضرب در مهار این وزنه موفق بود. سلیمی درحالی‌که بسیاری در انتظار درخواست رکورد 214 کیلوگرم و شکستن رکورد جهانی از او بودند، وزنه 205 کیلوگرم را انتخاب کرد تا با مهار آن با اطمینان بیشتر به سمت مدال طلا حرکت کند.

بهداد سلیمی در حرکت دوضرب نیز ابتدا وزنه 235کیلوگرم را بالای سر برد و به این ترتیب، 39 کیلوگرم با حریفان خارجی و 20 کیلوگرم با انوشیروانی فاصله پیدا کرد. او در دومین حرکت دوضرب وزنه 241 را درخواست کرده بود که نتوانست این وزنه را مهار کند اما در مجموع با رکورد 440 کیلوگرم قهرمان بازی‌ها شد.

بهداد سلیمی که پیش از طلای بازی‌های آسیایی، در مسابقات جهانی آنتالیا مدال طلا کسب کرده بود، حالا در اندیشه قهرمانی در المپیک است. سلیمی می‌گوید: «من از این قهرمانی بسیار خوشحالم و امیدوارم که بتوانم در بازی‌های المپیک چنین افتخاری را کسب کنم.

همین که توانستم ‌ دل مردم ایران را شاد کنم برایم بسیار ارزشمند است. این مدال را به همه ایرانیان تقدیم می‌کنم و از این بابت خیلی خوشحالم.» سلیمی در مورد اینکه در آخرین حرکت دوضرب چه اتفاقی افتاده که به زمین خورده است، ادامه می‌دهد: «مشکلی نبود. من در رقابت‌های جهانی پس از اینکه قهرمان شدم، کمی سرما خوردم و این باعث شد تا 8کیلوگرم از وزنم کم شود. فکر می‌کنم این مسئله تا حدودی من را ضعیف کرد. چیز خاصی در آن حرکت نبود، فکر می‌کنم تنها بدنم ضعیف شده بود.» 
برنز برای انوشیروانی

در این رقابت کم تعداد اما نفسگیر، سجاد انوشیروانی دیگر وزنه‌بردار ایرانی کار خود را در حرکت یک‌ضرب با بالای سر بردن وزنه 185 کیلوگرم آغاز کرد. او در دومین حرکت موفق به مهار وزنه 191کیلوگرم شد و در سومین حرکت یک ضرب خود با قدرت، وزنه 195کیلوگرم را بالای سر نگاه داشت تا نفر دوم رقابت در حرکت یک‌ضرب باشد. انوشیروانی در حرکت دوضرب، رقابت خود را با بالای سر بردن وزنه 226کیلوگرم شروع کرد. او در دومین حرکت موفق به مهار وزنه 232 کیلوگرم شد و در آخرین حرکت از بالای سر بردن وزنه 237 کیلوگرم ناکام ماند.

انوشیروانی اما در مجموع با رکورد 427 کیلوگرم سوم شد. سجاد انوشیروانی با اینکه به خاطر کسب مدال برنز بازی‌های آسیایی خدا را شکر می‌کند، می‌گوید توقع بیش از این را از خودش داشته است؛«من آمده بودم به این مسابقات تا مدال نقره را بگیرم اما متأسفانه نشد. اگر در حرکت دوضرب وزنه از دستم سر نمی‌خورد این مشکل برایم به‌وجود نمی‌آمد و من مدال نقره بازی‌ها را می‌گرفتم.» بالاتر از انوشیروانی سان‌گوئن جئون از کره‌جنوبی در حرکت یک‌ضرب 190کیلوگرم را بالای سر برد و در حرکت دوضرب 238کیلوگرم را تا در مجموع با 428کیلوگرم نقره کسب کند.</TEXT>
</DOC>
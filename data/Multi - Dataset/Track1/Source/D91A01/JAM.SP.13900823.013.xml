<?xml version="1.0" encoding="utf-8" ?>
<DOC>
<DOCNO>013</DOCNO>
<DATE-TIME>1390/08/23</DATE-TIME>
<CATEGORY>ورزشی</CATEGORY>
<TITLE>رهبر معظم انقلاب :متشكرم، دل ملت ايران را شاد كرديد؛ركورد دنيا با فرياد ياعلي شكست </TITLE>
<SUMMARY></SUMMARY>
<NARRATIVE></NARRATIVE>
<TEXT>
از سال 1949 كه وزنه‌برداري ايران اولين طلاي جهاني‌اش را توسط زنده‌ياد محمود نامجو در شونينگن هلند به دست آورد، تيم ملي وزنه‌برداري كشورمان هيچ گاه در مسابقات جهاني وزنه‌برداري طعم ايستادن روي يكي از سكوهاي قهرماني را نچشيده بود اما اين اتفاق شب گذشته با درخشش دو وزنه‌بردار سنگين‌وزن كشورمان براي اولين بار در تاريخ ورزش ايران اين رويداد شكل گرفت.
اتفاق مهم ديگر در اين ميان شكسته شدن ركورد جهاني حسين رضازاده در حركت يكضرب بود. پس از آن‌كه همه وزنه‌برداران سنگين وزن دنيا روي تخته آمدند، نوبت هنرنمايي بهداد سليمي رسيد تا با همان انتخاب اول كادر فني و مهار وزنه 201 مدال طلاي خود را به گردن بياويزد. سليمي در دومين حركت خود براي مهار وزنه 209 روي تخته آمد كه آن را نيز به آساني بالاي سر برد. پس از آن نوبت شكستن ركورد جهان بود؛ ركوردي كه 8 سال پيش حسين رضازاده با مهار وزنه 213 كيلوگرمي به نام خود به ثبت رسانده بود، اما انتخاب وزنه آخر حركت يكضرب مسابقات جهاني پاريس 214 كيلوگرم بود.

بهداد سليمي با فرياد «ياعلي» ميله را در دستان خود محكم كرد، به اين نيت كه عيدي بزرگي به ملت ايران دهد. چند ثانيه بعد وزنه بالاي سر بهداد بود و سالن سرشار از شور و هيجان ناشي از شكسته شدن ركورد جهان. در اين ميان اولين كسي كه روي تخته آمد تا اين موفقيت بزرگ را به سليمي تبريك بگويد، حسين رضازاده بود. 

رضازاده كه يكي از ركوردهايش شكسته شده بود، قبل از آغاز حركات دوضرب به خبرنگار اعزامي «جام‌جم» گفت: «احساس خوبي به من دست داد و احساس كردم خودم آن بالا ركورد جديد جهان را شكسته‌ام. واقعا براي لحظاتي انگار خودم نبودم. از ته دل خوشحالم و به بهداد و مردم ايران تبريك مي‌گويم و اين پيروزي و موفقيت بزرگ را به رهبر معظم انقلاب تقديم مي‌كنم.»

بهداد هم خوشحال بود. آنقدر خوشحال كه قبل از شروع حركات دوضرب در سالن اشك شوق ريخت.

اين وزنه‌بردار 22 ساله قائمشهري در حركت دوضرب هم اقتدار خود را به رخ جهانيان كشيد و با مهار وزنه 241 و 250 كيلوگرم براحتي مدال طلاي دوضرب و مجموع اين حركت را از آن خود كرد. سليمي براي حركت آخر خود با انتخاب وزنه 260 كيلوگرم، اين بار به ركورد مجموع حسين رضازاده كه 11 سال پيش و در المپيك سيدني با حدنصاب 472 به ثبت رسيده بود حمله كرد كه موفق نبود و با مجموع 464 كيلوگرم پاياني خوش را براي وزنه‌برداري ايران رقم زد.

سليمي با اين وزنه‌ها علاوه بر دفاع از عنوان قهرماني‌اش به عنوان بهترين وزنه‌بردار مسابقات جهاني پاريس نيز معرفي شد.

انوشيرواني هم روي سكوي جهاني رفت

سجاد انوشيرواني ديگر وزنه‌بردار كشور در دسته فوق‌سنگين ديشب درخشش بهداد سليمي را با كسب مدال برنز حركت يكضرب، نقره دوضرب و نقره مجموع تكميل كرد.

انتخاب اول كادر فني براي انوشيرواني در حركات يكضرب و دوضرب 191 و 228 بود. البته براساس شرايط مسابقه سجاد انوشيرواني براي مهار وزنه 193 كه 2 كيلوگرم بيشتر از انتخاب اول كادر فني بود روي تخته آمد، اما در اولين حركت خود درست به مانند رقابت‌هاي جهاني آنتاليا غافلگير شد و نتوانست اين وزنه را بالاي سر ببرد. 

سجاد كه در آنتاليا بعد از انداختن وزنه 185، اين وزنه و وزنه 191 را در يكضرب بالاي سر برده بود، اين بار هم پس از انداختن وزنه 193، در حركت دوم وزنه 193 را بالاي سر برد و بعد هم با مهار وزنه 198 كيلوگرم مدال برنز حركت يكضرب را براي خودش به ارمغان آورد.

انوشيرواني در حركت دو ضرب هم كار خودش را با 228 كيلوگرم آغاز كرد و در حركت دوم هم وزنه 233 كيلوگرم را با موفقيت بالاي سر برد تا اين بار براي بدست آوردن مدال نقره دو ضرب و مجموع به وزنه 241 حمله كند.

سجاد در تمرينات تنها يك بار موفق به مهار وزنه 240 شده بود، اما با غيرتي مثال زدني اين وزنه را هم بالاي سر نگه داشت تا دو مدال نقره با ارزش ديگر از آوردگاه جهاني پاريس به دست بياورد.

اولين حضور ايران روي سكوي جهاني

طي 60 سال اخير وزنه‌برداري ايران اسطوره‌هاي زيادي را به خود ديد؛ از محمود نامجو و محمد نصيري كه حدفاصل سال‌هاي 1949 تا 1974، هشت طلاي جهان را به گردن آويختند تا حسين رضازاده كه در سال‌هاي 2000 تا 2006 علاوه بر كسب دو طلاي المپيك، 4 بار نيز قهرمان فوق‌سنگين دنيا شد. با اين حال بهترين عنواني كه نصيب تيم ملي وزنه‌برداري كشورمان شد عنوان پنجمي سال 2003 بود؛ عنواني كه توسط نسل طلايي وزنه‌برداري و قهرماناني چون رضازاده، باقري، نصيري‌نيا، توكلي، برخواه، فلاحتي‌نژاد و پانزوان به دست آمد.

از آن جمع حالا حسين رضازاده، رئيس فدراسيون وزنه‌برداري ايران است و كوروش باقري، سرمربي تيم ملي. همين هم كافي است تا شاهد دومين نسل طلايي وزنه‌برداري باشيم؛ نسلي كه قهرمانانش را جواناني چون بهداد سليمي، كيانوش رستمي، سجاد انوشيرواني و سعيد محمدپور تشكيل مي‌دهد.

تيم ملي وزنه‌برداري با 5 مدال طلا، 2 نقره و 4 برنز مدالي كه اين 4 وزنه‌بردار به دست آوردند، در جدول مدالي هفتادونهمين دوره مسابقات جهاني وزنه‌برداري بعد از چين نايب قهرمان جهان شد. در جدول امتيازي هم كه از اهميت بيشتري برخوردار است تيم ملي وزنه‌برداري كشورمان با 495 امتياز براي اولين بار در تاريخ، روي سكوي سومي دنيا ايستاد تا در فاصله كمتر از يك سال تا آغاز المپيك 2012 لندن، اميدواري جامعه ورزشي براي درخشش پولادمردان در اين آوردگاه مهم دوچندان شود.

رهبر معظم انقلاب: متشكرم، دل ملت ايران را شاد كرديد

رهبر معظم انقلاب در پيامي از تيم ملي وزنه‌برداري براي شاد كردن دل ملت عزيز ايران تشكر كردند. 

متن پيام حضرت آيت الله خامنه‌اي به شرح ذيل است.

بسم الله الرحمن الرحيم 

كاروان اعزامي به مسابقات وزنه‌برداري قهرماني جهان 

سلام عليكم

از شما جوانان و مدال آوران غيور به ويژه آقايان بهداد سليمي و كيانوش رستمي، كه با موفقيت خود در اين دوره از مسابقات قهرماني جهان، دل ملت عزيز ايران را شاد كرده‌ايد، تشكر مي‌كنم.

سيد علي خامنه اي / 22 آبان</TEXT>
</DOC>
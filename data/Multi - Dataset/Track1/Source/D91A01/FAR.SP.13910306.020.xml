<?xml version="1.0" encoding="utf-8" ?>
<DOC>
<DOCNO>020</DOCNO>
<DATE-TIME>1391/03/06</DATE-TIME>
<CATEGORY>ورزشی</CATEGORY>
<TITLE>گزارش فارس از مراسم تجلیل قدرتمندترین مرد جهان/تمبر یادبود بهداد سلیمی در اتحادیه تمبر جهان ثبت شد </TITLE>
<SUMMARY>خبرگزاری فارس: از تمبر یادبود بهداد سلیمی (قوی‌ترین ‌مرد جهان) که به ثبت جهانی upu اتحادیه تمبر ایران و جهان نیز رسیده با امضای سلیمی و فرماندار قائمشهر رونمایی شد.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از شهرستان قائمشهر، مراسم تجلیل از جهان پهلوان بهداد سلیمی به نام نماد قدرت جهان امروز با شعفی غرورآفرین در سالن همایش‌های شهرداری قائمشهر برگزار شد. 
مرد نیرومند ایران که قدرتش چشم‌های ملل را در مسابقات جهانی وزنه‌برداری پاریس خیره کرد نام مولایش علی (ع) را بر لبان جهانیان به عنوان رمز قدرت، پهلوانی و جاودانگی جاری ساخت. 
به گزارش فارس، در آیین تجلیل و سپاس از قدرتمندترین مرد جهان که با حضور مدیران شهرستان قائمشهر و استان مازندران و جمعی از دوستداران بهداد سلیمی برگزار شد، تقدیری ارزنده و زیبا آنچنان که شایسته تجلیگر  غرور مازندران در جهان بود به عمل آمد.
 
* پیام فرهنگی ورزشکاران، اثر گذارترین پیامی است که به گوش ملل جهان میر‌سد 
فرماندار قائمشهر در این مراسم با تاکید بر تلاش ورزشکاران بر ابلاغ پیام فرهنگی ملت خود در جهان، پیام فرهنگی ورزشکاران را که به گوش همه ملل جهان می‌رسد را اثرگذارترین پیامی دانست که می‌تواند در جهان طنین‌انداز شود. 
علی پیرفلک افزود: گاهی صرف هزینه‌های کلان هم نمی‌تواند پیام فرهنگی و ملی کشورها را در جهان متبلور سازد. 
وی با اشاره به یا علی گویان سلیمی در مسابقات جهانی وزنه‌برداری فرانسه که در کشور کفر و نفاق و در مقابل دیدگان میلیون‌ها انسان بر زبانش جاری شد، استعانت وی به سریل پهلوانان جوانمرد عالم علی (ع) را در هنگام خیزش و بروز قدرت در زیر هالترهای آهنین که هیچ مردی را یارای استواری در برابرش نبود، حاوی پیام‌های ارزشمند و ماندگاری برای همه ملت‌های جهان به ویژه مسلمانان دانست. 
فرماندار قائمشهر گفت: فرهنگ ورزشی نباید برای دستیابی به اندام ورزیده و جای گرفتن در بالاترین سکوهای جهانی محدود شود بلکه پیام فرهنگی باید به عنوان وسیله‌ای برای معرفی ارزش‌های والای انسانی و الهی توسط ورزشکاران در سرلوحه برنامه‌های ورزشی و آرمانی آن‌ها قرار گیرد. 
پیرفلک همچنین اطاعت‌پذیری جهان پهلوان از ولی فقیه را ادامه سیره ائمه معصومین عنوان و خاطرنشان کرد: صلح و دوستی بین ملت‌ها پیام انقلاب اسلامی ایران است که دانشمندان، ورزشکاران و مبتکران ایرانی در سطح جهان و المپیک بارها به نمایش گذاشتند. 
وی با اشاره به اقدامات دولت نهم و دهم در ایجاد زیرساخت‌های لازم و توسعه فضاهای ورزشی در کشور که زمینه رشد و بروز استعدادهای ورزشی کشور و مازندران را فراهم کرد، افزود: فقر و محرومیت و عدم وجود امکانات ورزشی از سیمای ورزش کشور ما رخت بربست که به لطف توسعه فرهنگ ورزش و امکانات مورد نیاز، جوانان میهن‌مان این گونه بر بلندای جهان می‌درخشند.  
  
* ورزش همراه ارزش مطلوب ملت است 
نماینده مردم قائمشهر، سوادکوه و جویبار در مجلس شورای اسلامی نیز با تاکید بر حفظ ارزش‌ها از سوی ورزشکاران به عنوان پیام آوران فرهنگ هر کشور بیان داشت: سلیمی رستم زمان و نماد قابلیت‌های جوانان ایرانی است. 
سید علی ادیانی‌راد با اشاره به کسب عناوین برتر جهانی توسط ورزشکاران کشور تاکید کرد: ورزش‌های فردی، بهترین ورزش برای کشور ماست که ریشه‌ای تاریخی در ورزش ایران دارد. 
وی با تاکید بر شناخت استعدادها توسط مربیان تصریح کرد: در قهرمانی بهداد سلیمی، شناخت نبوغ ورزشی وی توسط استاد غزالیان نقش اساسی داشت که این استاد زبردست و بزرگوار توانست رسالت مربیگری خود در کشف استعدادها را به بهترین نحو به انجام برساند. 
این نماینده مجلس همچنین با توجه قراردادن دانش و ارزش در کنار هم ابراز داشت: ورزش همراه ارزش در تاریخ ماندگار می‌شود. 
ادیانی‌راد گفت: توجه به ارزش‌ها توسط ورزشکاران مطلوب ملت ماست همچنان که یا ابوالفضل حسین رضازاده سبب تشکیل کنگره‌ای در اروپا با نام ابوالفضل شناسی شد. 
وی توسل به علی (ع) سلیمی را الگویی دانست که در ذهن جهان ایجاد شد و نشانگر طینت پاک و اهل بیت‌مدارانه این پهلوان است. 
این مسئول همچنین با تاکید بر حمایت از قهرمانان گفت: پهلوانان و قهرمان در معرض آسیب‌های فراوان هستند، آنها را رها نکنیم. 
 
* سلیمی نام قائمشهر، شهر مزین به نام حضرت قائم را در جهان جاودانه کرد 
به گزارش فارس، معاون سیاسی امنیتی استاندار مازندران نیز در این مراسم، بهداد سلیمی را قهرمان نامی جهان اسلام معرفی کرد و گفت: این پهلوان، نام قائمشهر را که با نام امام عصر(عج) عجین شده به همراه نام ایران در رسانه‌های دنیا مخابره کرد و برای همیشه این نام در تاریخ ورزش جهان ثبت شد. 
وی با اشاره به ساده‌زیستی سلیمی، اقدام وی را در کسب این عنوان ماندگار، بی‌نظیر دانست و از مسئولان و مردم قائمشهر که در مراسم استقبال به یاد ماندنی و تجلیل از وی از هیچ کوششی فروگذار نکردند تقدیر کرد. 
هادی ابراهیمی با یادآوری خلق و خو و مشی پهلوانی مولای متقیان، استعانت سلیمی از مولایش را نشان از اخلاص و عظمت یک فرزند مسلمان در میادین ورزشی جهان برای نشان دادن ایمان و فخر و عظمت کشور اسلامی عنوان کرد. 
این مسئول افزود: طنین نام علی (ع) در میدان ورزشی جهان برگرفته از نگاه معرفتی و دینی سلیمی است که توانست به جهانیان ثابت کند مذهب شیعه در رگ و خون جوان ایرانی ریشه دوانده است. 
وی مازندران را در عرصه‌های مختلف علمی، فرهنگی، ورزشی و... کشور سرآمد و ممتاز دانست و در ادامه با تشکر از مربی سلیمی استاد غزالیان که نقش بی‌بدیلی در قهرمانی این پهلوان داشت خاطرنشان کرد: سلیمی نمونه بارز تفکر بسیجی در ورزش است که قلبش برای نظام و آرمان‌های آن می‌طپد. 
به گزارش فارس، بهداد سلیمی نیز لحظات کوتاهی به ایراد سخن پرداخت و با تشکر و قدردانی از مردم و مدیران شهرستان قائمشهر که در مراسم استقبال وی را شرمنده خویش ساختند، ابراز داشت: امیدوارم دست مدد مولایم علی و دعای خیر مردم و خانواده‌ام یاریم کند تا در میدانی دیگر افتخاری دیگر را تقدیم ملتم کنم. 
رئیس اداره ورزش و جوانان شهرستان قائمشهر نیز با اشاره به کسب هشت مدال جهانی توسط ورزشکاران قائمشهر از ابتدای سال 90 تاکنون تصریح کرد: کمتر شهری در کشور ما همچون قائمشهر صاحب این همه افتخار و مدال جهانی است . 
عادل عالیشان با اشاره به کسب مدال طلای جهان توسط جابر صادقی در کشتی آزاد، طلای جهان در ووشو توسط سجاد عباسی، قهرمانی کشتی آلیش جهان توسط الیاسی، برنز کاراته امیدهای جهان توسط آرش علی‌نژاد، دو مدال طلای جهانی توسط نابینایان و سرآمد همه مدال‌ها، مدال طلای بهداد سلیمی که نماد قدرت در جهان است، خاطرنشان کرد: مدال ارزشمند جهان پهلوان بهداد سلیمی، اوج عظمت غرور و قدرت ایران را در جهان به اهتزاز درآورد. 
به گزارش فارس در این مراسم که با همت فرماندار و حمایت بی شائبه شهردار ورزش دوست قائمشهر و اعضای شورای اسلامی شهر، اداره ورزش و جوانان و گروه‌های خیرین و برخی مدیران و کارکنان دستگاه‌های اجرایی شهرستان قائمشهر برگزار شد از سوی هر اهدا کننده‌ای به پاس عزت و شکوه پهلوانی سلیمی هدایایی تقدیم شد. 
از سوی شهرداری و شورای شهر قائمشهر، یک واحد تجاری به مبلغ 400 میلیون ریال و نیز از سوی شرکت خیرین مسکن ساز ساری، یک واحد منزل مسکونی و نیز چندین سکه بهار آزادی به همراه تابلو فرش نفیسی از سوی فرماندار قائمشهر و مبلغی وجه نقد به سلیمی اهدا شد. 
همچنین طی مراسمی از تمبر یادبود بهداد سلیمی که به ثبت جهانی upu اتحادیه تمبر ایران و جهان نیز رسیده است با امضای بهداد سلیمی و فرماندار قائمشهر رونمایی شد.</TEXT>
</DOC>
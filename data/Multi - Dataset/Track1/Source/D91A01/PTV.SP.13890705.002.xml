<?xml version="1.0" encoding="utf-8" ?>
<DOC>
<DOCNO>002</DOCNO>
<DATE-TIME>1389/07/05</DATE-TIME>
<CATEGORY>ورزشی</CATEGORY>
<TITLE>بهداد سليمی قويترين مرد جهان شد </TITLE>
<SUMMARY>بهداد سليمي وزنه بردار جوان ايراني در مسابقات جهاني بزرگسالان در آنتالياي ترکيه موفق شد علاوه بر به ارمغان آوردن مدال طلا براي ايران، عنوان قويترين مرد جهان را نيز به خود اختصاص دهد.</SUMMARY>
<NARRATIVE></NARRATIVE>
<TEXT>
به گزارش روابط عمومي فدراسيون وزنه برداري، بهداد سليمي که در کلکسيون افتخاراتش تنها مدال نقره جوانان آسيا 2008، مدال نقره قهرماني بزرگسالان آسيا 2009 و مدال طلاي قهرماني جوانان جهان 2009 در روماني و مدال نقره قهرماني بزرگسالان آسيايي سال 2009 در قزاقستان را داشت، در رقابتي که تمامي مدعيان سنگين وزن جهان حضور داشتند خوش درخشيد و در اولين حضورش در رقابت‎هاي جهاني بزرگسالان، با مجموع 453 کيلوگرم، ضمن کسب 2 مدال نقره حرکت‎هاي يک ضرب و دوضرب، عنوان قهرماني دسته 105+ کيلوگرم را به دست آورد. 

سليمي پس از حسين رضازاده نخستين وزنه بردار ايراني است که در دسته فوق سنگين مسابقات جهاني بزرگسالان براي ايران افتخارآفريني مي کند. 

با درخشش فوق ستاره وزنه برداري ايران و قهرماني در دسته فوق سنگين مسابقات جهاني آنتاليا، پرچم سه رنگ جمهوري اسلامي ايران براي اولين بار طي 4 سال گذشته بر فراز سالن محل برگزاري مسابقات وزنه برداري قهرماني جهان به اهتزاز درآمد. 

سليمي در حرکت يک ضرب دسته فوق سنگين و براي کسب مدال طلا، رقابت نزديک و فشرده‎اي با اوگني چيگيشف روس داشت و در نهايت پس از آنکه موفق نشد وزنه 211 کيلوگرمي را مهار کند، با رکورد 208 کيلوگرم، پائين تر از اين قهرمان روس به مدال نقره رسيد. 

سليمي در حرکت دوضرب هم با درخواست وزنه 241 کيلوگرم ديرتر از ساير رقبايش روي تخته آمد و با بلند کردن اين وزنه و با توجه به مصدوميت چگيشف روس، شانس خود را براي کسب عنوان قهرماني جهان افزايش داد. در ادامه رقابت‎هاي دوضرب، آرتين اوداچي ديگر رقيب سرسخت سليمي هم از ناحيه پا دچار آسيب ديدگي شد تا سليمي با بلند کردن وزنه 245 کيلوگرمي، ضمن کسب عنوان قهرماني جهان، بعد از 4 سال عنوان قويترين مرد جهان را نيز دوباره به ايران بازگرداند. 

سليمي در حرکت دوضرب دسته فوق سنگين پس از ماتياس اشتاينر آلماني و قهرمان المپيک 2008 پکن که رکورد 246 کيلوگرم را براي خود به ثبت رسانده بود، با رکورد 245 کيلوگرم، به دومين مدال نقره خود دست يافت و درنهايت با مجموع 453 کيلوگرم و 13 کيلوگرم برتري نسبت به وزنه بردار آلماني، ضمن کسب مدال طلاي مجموع دوحرکت، روي سکوي قهرماني ايستاد. 

بهداد سليمي پس از حسين رضازاده نخستين وزنه بردار ايراني است که در دسته فوق سنگين مسابقات جهاني بزرگسالان براي ايران افتخارآفريني مي کند. 

در پي قهرماني بهداد سليمي وزنه بردار جوان و شايسته ايران در مسابقات جهاني، مقام معظم رهبري در پيام كوتاهي، اين پيروزي ارزشمند را به وي تبريک گفتند. 

در رقابت‎هاي دسته فوق سنگين مسابقات جهاني آنتاليا، سجاد انوشيرواني، ديگر وزنه بردار ايران هم نمايش خيره کننده‎اي داشت و با وجود آنکه تنها 2 ماه از عمل جراحي زانويش مي گذشت با مهار وزنه‎هاي 191 کيلوگرم در يک ضرب و 235 کيلوگرم در دوضرب، با مجموع 426 کيلوگرم، در مکان پنجم جهان ايستاد و 22 امتياز با ارزش تيمي براي ايران در سهميه المپيک 2012 به دست آورد. بهداد سليمي نيز با قهرماني در اين وزن، 28 امتياز کامل را به حساب تيم ملي ايران واريز کرد تا مجموع امتيازات ايران در رقابت‎هاي کسب سهميه المپيک به 113 برسد. 

رده بندي 6 وزنه بردار برتر دسته 105+ کيلوگرم مسابقات جهاني آنتاليا در زير آمده است: 

1- بهداد سليمي از ايران: يک ضرب 208 کيلوگرم، دوضرب 245 کيلوگرم، مجموع 453 کيلوگرم 
2- ماتياس اشتاينر از آلمان: يک ضرب 194 کيلوگرم، دوضرب 246 کيلوگرم، مجموع 440 کيلوگرم 
3- آرتن اوداچين از اوکراين: يک ضرب 205 کيلوگرم، دوضرب 235 کيلوگرم، مجموع 440 کيلوگرم 
4- سانگ گن جون از کره جنوبي: يک ضرب 185 کيلوگرم، دوضرب 242 کيلوگرم، مجموع 427 کيلوگرم 
5- سجاد انوشيرواني از ايران: يک ضرب 191 کيلوگرم، دوضرب 235 کيلوگرم، مجموع 426 کيلوگرم 
6- آندره کوزلوف از لهستان: يک ضرب 190 کيلوگرم، دوضرب 230 کيلوگرم، مجموع 420 کيلوگرم 
</TEXT>
</DOC>
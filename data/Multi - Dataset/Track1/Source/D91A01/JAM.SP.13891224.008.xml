<?xml version="1.0" encoding="utf-8" ?>
<DOC>
<DOCNO>008</DOCNO>
<DATE-TIME>1389/12/24</DATE-TIME>
<CATEGORY>ورزشی</CATEGORY>
<TITLE>بهداد سليمي؛‌ آفرين پسر، آفرين! </TITLE>
<SUMMARY></SUMMARY>
<NARRATIVE></NARRATIVE>
<TEXT>
سليمي ‌همه شرايط لازم براي انتخاب شدن به عنوان چهره جوان برتر ورزش در سال 89 را دارد. او كه از همان روزهاي اول خودش را به عنوان يك رضا‌زاده جديد مطرح كرده بود سرانجام توانست ركورد رضا‌زاده را بشكند. بهداد در سالي كه گذشت، قهرماني آسيا و جوانان جهان را كسب كرد.
او جزو طلايي‌هاي گوانگجو بود و در اسفند ماه نيز در رقابت‌هاي كشوري ركورد رضازاده در حركت يك ضرب را شكست. اگر چه ركورد حركت دو ضرب رئيس فدراسيون وزنه‌برداري دست نخورده باقي ماند اما همين كه ركورد چند ساله سنگين وزن شكسته شد كار بس بزرگي صورت گرفت. سليمي ‌البته يك افتخار ديگر هم به دست آورد و آن هم اين بود كه به عنوان برترين وزنه‌بردار سال جهان در سنگين وزن انتخاب شد. افتخاري كه كلكسيون موفقيت‌هاي بهداد را كامل كرد.
بهداد اما به اين چيزها راضي نيست: «خوشحالم كه توانستم ركورد جديدي را به نام خودم ثبت كنم و همچنين به عنوان برترين وزنه‌بردار انتخاب شوم اما كار اصلي‌ام مانده است. من مي‌خواهم طلاي المپيك را بگيرم.»بله. بهداد مي‌خواهد بالاتر برود. به جايي كه دست هيچ كس به او نرسد. با اين اراده مي‌تواند به اين خواسته‌اش برسد. او يك نمونه كامل از يك ورزشكار موفق است و حقش هم است كه به عنوان يكي از چهره‌هاي سال ورزش ايران انتخاب شود. اگر بهداد با اين همه موفقيت چهره سال نشود، پس چه كسي بشود؟</TEXT>
</DOC>
<?xml version="1.0" encoding="utf-8" ?>
<DOC>
<DOCNO>103</DOCNO>
<DATE-TIME>1389/10/03</DATE-TIME>
<CATEGORY>اجتماعی</CATEGORY>
<TITLE>در تبريز رخ داد:اسيدپاشي پدرسنگدل ‌روي‌خانواده خود </TITLE>
<SUMMARY>جام جم آنلاين: معاون اجتماعي فرمانده انتظامي آذربايجان ‌شرقي از اسيدپاشي پدر سنگدل بر روي پسر بچه هفت ساله، همسر و مادرزن خود خبر داد.</SUMMARY>
<NARRATIVE></NARRATIVE>
<TEXT>
به گزارش ايسنا، صمد فرامرزي در گفت‌وگو با خبرنگاران گفت: مردي كه طي يك عمل انتقام جويانه اقدام به اسيدپاشي كرده و فرزند و همسر و مادر زن خود را به شدت مجروح كرده بود توسط مأموران كلانتري 21 تبريز دستگير شد.

وي تصريح كرد: در پي تماس تلفني با مركز فوريت‌هاي پليسي 110 مبني بر اينكه فردي طي يك عمل ناجوانمردانه اقدام به اسيدپاشي كرده و دو خانم و يك پسر بچه هفت ساله را مجروح كرده و متواري شده است بلافاصله مأموران كلانتري 21 تبريز به محل حادثه اعزام شدند.

فرامرزي ادامه داد: به محض حضور مأموران در محل مشاهده شد كه هر سه نفر بر اثر شدت حادثه زخمي و بلافاصله با اورژانس به بيمارستان منتقل شده‌اند. با تحقيقات به عمل آمده و اظهارات مجروح شدگان معلوم شد كه فرد اسيدپاش پدر پسر بچه هفت ساله بوده و دو نفر زن نيز همسر و مادر زن وي است كه با تمام سنگدلي با هدف انتقام جويي چنين عمل غير انساني را مرتكب شده است.

فرامرزي خاطرنشان كرد: مأموران بلافاصله متهم را در محل اختفاي خود دستگير و به منظور انجام بازجويي‌ها به محل كلانتري منتقل كردند كه نامبرده در بازجويي‌ها ضمن قبول اتهام وارده انگيزه خود را وجود مسائل و اختلافات خانوادگي اعلام و پس از سير مراحل قانوني در مراجع قضايي با قرار مناسب روانه زندان شد.</TEXT>
</DOC>
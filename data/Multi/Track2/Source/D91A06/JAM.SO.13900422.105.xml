<?xml version="1.0" encoding="utf-8" ?>
<DOC>
<DOCNO>105</DOCNO>
<DATE-TIME>1390/04/22</DATE-TIME>
<CATEGORY>اجتماعی</CATEGORY>
<TITLE>نگاهي به ماجراي اسيدپاشي يك دختر روي صورت پدر:فوران خشم يك دختر </TITLE>
<SUMMARY>جام جم آنلاين: پرونده مردي كه 6 سال قبل اقدام به اسيدپاشي به صورت مرد جواني كرده بود، به ديوان عالي كشور رفت كه قضات ديوان عالي حكم صادره مبني بر قصاص چشم و گوش وي را تأييد كردند.</SUMMARY>
<NARRATIVE></NARRATIVE>
<TEXT>
پشيماني و پريشاني براي لاله خيلي قبل‌تر از اين‌كه به صورت پدرش اسيد بپاشد شروع ‌شد. نه به‌خاطر اين‌كه تصميم داشت انتقام‌گيري كند بلكه به خاطر دردهايي بود كه در زندگي مشترك با شوهر معتادش تحمل كرده بود. 

اگر اصرارهاي پدر و فشار فاميل نبود شايد لاله تن به اين ازدواج نمي‌داد. او يكي از نادرترين جرم‌هاي تاريخ ايران را انجام داده‌است؛ اسيدپاشي يك دختر به صورت پدر.
كاري كه لاله كرده بشدت افكارعمومي را به خود متوجه‌ كرده‌‌است. او در اعترافاتش گفته پدرم اصرار كرد ازدواج كنم. آن موقع خيلي كم سن بودم؛ حدود 14 سال داشتم. بعد از مدتي متوجه شدم شوهرم معتاد است و اعتياد او آتشي شد بر زندگي بدون عشق من. هرروز دعوا و درگيري. 

هر روز نشئگي و خماري. خسته ‌شده بودم از بي‌بندوباري شوهرم. تصميم گرفتم جدا شوم. پدرم راضي نمي‌شد. حالم بد بود. كسي نبود به من كمك كند. خودم را خسته و بي‌كس مي‌ديدم. بالاخره تصميم گرفتم انتقام بگيرم. از يك دكتر داروساز پرسيدم و به من گفت اسيدي كه خريده‌اي زياد نمي‌سوزاند. البته او نمي‌دانست مي‌خواهم اسيدپاشي كنم.

وقتي خيالم راحت‌شد به خانه پدرم رفتم واسيد را روي صورت او ريختم. حال بدي داشتم. نمي‌دانم چرا اين كار را كردم. فكر مي‌كردم آرام مي‌شوم اما نشدم. پدرم زجر مي‌كشيد و تا آن زمان نمي‌دانستم آنقدر او را دوست دارم.

لاله‌ حالا در زندان است. او را به جرم اسيد پاشي بازداشت كرده‌اند. پدرش در يكي از بيمارستان‌هاي تبريز بستري است و چشم راست خود را به طور كامل از دست داده ‌است. پدرلاله گفته دوست ندارم دخترم در زندان باشد. شكايتي ندارم آزادش كنيد.

پدر روي تخت بيمارستان پشيمان از واداركردن دخترش به ازدواج است و دختر در زندان پشيمان از اسيدپاشي به صورت پدر. 

امان‌الله قرايي‌مقدم / جامعه‌‌شناس

جامعه در برابر برخي جرايم بسيار مقاوم و بي‌رحم است. يكي از اين جرايم اسيدپاشي است. تصور عمومي اين است كه اسيد‌پاشي واكنشي به يك شكست عشقي‌ است اما اين‌طور نيست درصد بالايي از اسيدپاشان افرادي هستند كه نمي‌خواهند با از بين بردن زيبايي، فردي را مال خود كنند بلكه قصد انتقام گيري دارند. 

مثلا نمونه آن دختر اسيدپاشي است كه پدرش را هدف قرار داده ‌است. او نه‌تنها يك جرم غيرقابل بخشش از نظر جامعه انجام داده و اسيدپاشي كرده، بلكه قرباني نه يك دختر يا پسر خيانت‌كار كه پدر اوست. جامعه ما نسبت به والدين حساسيت زيادي دارد و مشخص است آينده بسيار بدي در انتظار اين دختر است.

اين دختر اولا برچسب طلاق دارد و سختي‌هاي يك زن كه از همسرش جدا شده ‌است را دارد و دوم اين‌كه شرم‌آورترين كار را نسبت به پدرش كرده يعني اسيدپاشي و هرجايي كه شناخته و شناسانده شود مطمئنا روي خوش نخواهد ديد. او ديگر نه به عنوان فرزند، نه به عنوان همسر و نه حتي شهروند زندگي راحتي نخواهد داشت چون جامعه نسبت به والدين بسيار حساس است. وقتي فردي چنين كاري مي‌كند از نظر باورديني و اجتماعي ما قابل گذشت نيست. 

جامعه در مورد برخي امور مدارا مي‌‌كند، مثلا اگر شخصي سرقت كند يا نوجواني در يك درگيري مرتكب قتل شود جامعه حتي نسبت به متهم ممكن است ترحم هم نشان دهد و براحتي جرم او را ببخشد اما در مورد جرمي كه عليه والدين انجام مي‌شود چنين گذشتي وجود ندارد و ديگر هيچ چيز به حساب بي‌تجربگي او گذاشته نخواهد شد. چرا كه نسبت به والدين هتك حرمت شده‌ بنابراين او، هم در دنيا و هم در آخرت روسياه خواهد شد. كاري كه او كرده از نظر جامعه بسيار شرم‌آور است. اگر تن‌فروشي مي‌كرد در اين حد اهميت نداشت.

بنابراين، فرد مجرم ايزوله مي‌شود، جامعه او را تكفير و او را قبول نمي‌كند و اين بدترين شكنجه روحي و رواني براي اوست. متهم، ديگر شغل و زندگي نخواهد داشت و از نظر رواني دچار پريشاني خواهد شد. برچسبي كه به او خورده ‌است از دامن او پاك نمي‌شود و آمدن به سطح جامعه هم او را نجات نخواهد داد. 

خانواده هم او را نمي‌بخشند و اگر در ظاهر هم با او مدارا كنند در باطن كينه او در دل آنها هست و او را مطرود مي‌كنند. 

به لحاظ اقتصادي شغلي نخواهد داشت، فرزندان او را طرد مي‌كنند. اگر ديوانه نشود ممكن است خودكشي كند چون آسيب آنقدر شديد است كه همواره سرزنش خواهد شد. بنابراين، يك فرد طرد شده‌ است و اين آسيب حتي ممكن است باعث كوتاهي عمر او شود چون سركوفت و سرزنش، عمر را كوتاه خواهد كرد.

محمدرضارحمت/ وكيل دادگستري

وقتي اعضا و جوارح فردي از سوي فرد ديگري مورد آسيب قرار مي‌گيرد، قرباني مي‌تواند درخواست قصاص از دادگاه داشته باشد. البته درمورد قصاص اعضاءبدن كه با اسيد از بين رفته‌اند بين كارشناسان اختلاف‌نظر زيادي وجود دارد و بسياري از كارشناسان بر اين باورند از آنجايي كه در قصاص اعضاي بدن امكان مساوات وجود ندارد بنابراين امكان قصاص هم وجود ندارد و مجازات قصاص را در اين خصوص منتفي مي‌دانند. اگر در پرونده‌اي قرباني اعلام رضايت كند قصاص به طور كلي منتفي است. در صورتي كه فرد درخواست ديه كند ديه‌قانوني به او تعلق مي‌گيرد. البته فرد قرباني مي‌‌تواند براي دادن رضايت، پول بيشتري هم بگيرد و اين كار منع قانوني ندارد اما اگر به هر دليلي فرد مجرم توانست رضايت بگيرد، چه با پرداخت ديه‌، بيشتر از ديه يا حتي بدون هيچ شرطي، جنبه عمومي جرم باقي مي‌ماند. جنبه عمومي جرم حقي است كه دادستان به عنوان مدعي‌العموم دارد و فلسفه وجود چنين قانوني هم بيم تجري است. يعني مجرم به لحاظ جنبه عمومي جرم و اين‌كه ناامني در جامعه ايجاد كرده‌ و اين‌كه افكار عمومي را تحت تاثير قرار داده‌است بايد مجازات شود. مطابق ماده 295 فرد اسيدپاش از 3 تا 10 سال به زندان محكوم خواهد شد. اما نكته اي‌كه در اين خصوص وجود دارد اين است كه محكوم كردن فرد به لحاظ جنبه عمومي جرم بستگي به نظر قاضي دارد و در واقع نظر شخصي اوست. قاضي حتي مي‌تواند خفيف‌تر يا شديد تر از اين مجازات را در نظر بگيرد. يعني مي‌تواند به جاي حداقل حبس تعزيزي، حبس تعليقي براي فرد در نظر بگيرد يا اين‌كه در جايي كه خودش تشخيص دهد از ماده 19 قانون مجازات اسلامي كه جنبه تكميلي دارد استفاده كند.

براساس اين قانون قاضي مي‌تواند مجرم را علاوه بر حداكثر زندان به تبعيد تا 10 سال محكوم كند. تصميم قاضي به چند مورد بستگي دارد. محيطي كه فرد در آن مرتكب جرم شده‌است، شرايط قرباني و مجرم پرونده‌، تاثيري كه ارتكاب اين جرم روي افكار عمومي گذاشته‌ است. حتي بزرگي و كوچكي منطقه‌اي كه جرم در آن اتفاق افتاده و از همه مهم‌تر اين‌كه قاضي صادركننده راي به مجازات‌هاي سنگين اعتقاد داشته ‌باشد يا مجازات سبك.

برخي قضات هستند كه در كنار مجازات زندان و... كه از لحظه جنبه عمومي جرم حكم صادر مي‌كنند فرد مجرم را به مراجعه به روانپزشك هم محكوم مي‌كنند تا فرد بتواند از اثرات مخرب اين پرونده‌ رها شود، اما برخي قضات صدور حكم چند سال حبس را كافي مي‌دانند البته همان‌طوركه گفته‌شد همه چيز بستگي به شرايط محيط و مجرم و طرزفكر قاضي دارد.

عاطفه كشاورزي / روانشناس

گذشته لاله و آنچه در مورد او در خانواده‌اش اتفاق افتاده بشدت تاريك است. لاله دختري است كه اولا به گفته خودش پدرومادرش مرتب با هم دعوا داشته‌اند و او از كودكي شاهد درگير‌ي‌هاي بين آنها بوده‌ است. 

اولين حس ناامني در كودكي، زماني براي اين دختر به‌وجود آمده ‌كه اوشاهد درگيري‌هاي شديد پدر و مادرش بوده ‌است. 

دومين حادثه تلخ زندگي‌ او تشويق به ازدواج آن هم در سنين نوجواني بوده ‌است. لاله زماني كه 14 سال بيشتر نداشته به اصرار پدرش ازدواج كرده ‌است. نه تنها اين دختر درك درستي از ازدواج نداشته‌ بلكه خانواده‌اش هم براي اين‌كه او زندگي خوبي داشته ‌باشد تلاش نكرده‌اند. هرچه لاله بزرگ‌تر شده اين موضوع را بيشتر درك كرده و تبديل به نفرت شده ‌است.

اين دختر بعد از اين‌كه در زندگي مشتركش شكست مي‌خورد حس انتقام و نفرت در وجودش بيشتر مي‌شود چراكه در سني است كه كم‌كم درحال رسيدن به دركي از زندگي‌است. بنابراين سراغ كسي مي‌رود كه از كودكي به او القاء كرده‌اند عامل سختي‌هاو مشكلات است. او كسي نيست جز پدر.

نكته مهم ديگري كه بايد مورد بررسي قرار دهيم اين كه پدر جايگاهي را كه بايد در زندگي لاله داشته ‌باشد هرگز نداشته ‌است. چرا كه از سوي مادر مرتب تحقير شده و مادر او را عامل بدبختي معرفي مي‌كند.

بنابراين لاله هم به اين باورمي‌رسد كه پدر باعث بدبختي اوست و اگر او اصرار بر ازدواج نمي‌كرد اين اتفاق نمي‌افتاد.

بنابراين تصميم مي‌گيرد انتقام همه ناكامي‌هايي كه در دوران كودكي، نوجواني و بعد از ازدواجش داشته‌است را از پدر بگيرد. پدر براي لاله يك اهرم قدرت نيست بلكه باعث همه بدبختي‌هاست بنابراين بايد تاوان كارهايي كه كرده‌است را پس بدهد.

ضمن اين‌كه به نظر مي‌رسد اين دختر داراي درصدي از افسردگي و پريشاني است. اين نوع آدم‌ها براي اين‌كه بتوانند به آرامش برسند كسي را كه تصور مي‌كنند باعث ناراحتي آنهاست آزار مي‌دهند اما به آرامش نمي‌رسند و خود بيشتر آزار مي‌بينند.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>107</DOCNO>
<DATE-TIME>1390/05/19</DATE-TIME>
<CATEGORY>اجتماعی</CATEGORY>
<TITLE>مروري بر پرونده اسيدپاشي به صورت آمنه بهرامي و حوادث مشابه:از رنج پايدار تا بخشش </TITLE>
<SUMMARY></SUMMARY>
<NARRATIVE></NARRATIVE>
<TEXT>
«.... و زندگي ادامه دارد.» اين را آمنه مي‌گويد، آمنه بهرامي‌نوا، همان دختر 34 ساله‌اي كه روز يكشنبه 9 تير ماه در بيمارستان دادگستري تهران ايثار و گذشت را معني كرد. آمنه هرچند زيبايي‌اش را از دست داده، سال‌ها است كه به چهره‌اي سرشناس تبديل شده؛ درست از بعدازظهر 10 آبان 83 از همان لحظه‌اي كه مجيد موحد ـ هم‌دانشگاهي‌اش ـ خسته از شكست و نااميد از عشق در نزديكي پل سيدخندان، روبه‌روي بيمارستان رسالت، يك پارچ اسيد را روي صورت او خالي كرد، آمنه سوخت. در تمام اين سال‌ها سوخت و ساخت اما اين آتش را با آتش پاسخ نداد. او مي‌گويد: مجيد را بخشيدم به خاطر مردمي كه در اين مدت از من خواسته بودند قصاص نكنم. مجيد را به خاطر همه، خودم، پدر و مادرم و مادر مجيد بخشيدم.»
آمنه بعد از اسيدپاشي مدتي طولاني در بيمارستان‌هاي تهران بستري بود تا اين‌كه براي ادامه درمان به اسپانيا رفت، ولي عمل‌ها و معالجات هيچ فايده‌اي نداشت و او بينايي هر دو چشمش را از دست داد. آمنه روزهاي سختي را پشت سر گذاشت: «در اسپانيا تنها و غريب بودم، پول هم نداشتم حتي مجبور شدم مدتي را در گرمخانه‌ها زندگي كنم.»

اين سختي‌ها آتش درون دختر جوان را شعله‌ورتر ‌كرد تا اين‌كه بالاخره زمان محاكمه فرا رسيد، 6 آذر سال 87، شعبه 71 دادگاه كيفري استان تهران. آنجا بود كه آمنه هر چه در دل داشت گفت و البته مجيد هم از خودش دفاع كرد: «آمنه را دوست داشتم و پيشنهاد ازدواج دادم اما تحقيرم كرد و كار به جايي رسيد كه گفتم انتقام مي‌گيرم.»

آمنه درخواست قصاص داشت، درخواستي كه هر سه قاضي پرونده با آن موفقت كردند و قضات ديوان‌عالي كشور نيز بر حكمي كه در آن نوشته شده بود 2 چشم مجيد بايد با اسيد كور شود، مهر تاييد زدند؛ اين حكمي بود كه در تاريخ قضايي ايران سابقه اجرا نداشت. با اين حال پرونده روز 21 اسفند سال 87 به اجراي احكام دادسراي جنايي رسيد و بالاخره قرار شد در ارديبهشت امسال اجرا شود. آمنه تا آن زمان بر قصاص اصرار كرد: «او زندگي‌ام را از من گرفت.» حكم اما در ساعات آخر با دستور رئيس قوه قضاييه متوقف شد تا اين‌كه اين بار 9 مرداد به عنوان زمان اجراي حكم تعيين شد. آمنه مي‌گويد: «من از قبل هم مي‌خواستم رضايت بدهم، اصرارم براي اجراي حكم به اين خاطر بود كه به همه بفهمانم چنين احكامي قابل اجراست. آن روز صبح قبل از اين‌كه به بيمارستان برسيم از پدر،مادر و عمويم خواستم حكم را اجرا كنند. آنها بايد در چشمان مجيد اسيد مي‌چكاندند،10 قطره در هر كدام. آنها قبول نكردند ولي برادرم گفت اين كار را مي‌كند. ما داخل بيمارستان رفتيم همه چيز براي قصاص آماده بود در لحظه آخر صداي گريه شنيدم صدا غريبه بود در يك لحظه تصميم خودم را گرفتم و بعد فهميدم كسي كه گريه مي‌كرد دكتر بيهوشي بود.»

آمنه حالا از تصميمي كه گرفته است راضي است: «خيلي از مردم از من تشكر كردند از اين‌كه مي‌بينم مردم را خوشحال كرده‌ام راضي هستم.»

اما حكايت اسيد و قصاص و پرونده فقط يك روي زندگي آمنه است؛ او در اين سال‌ها به موفقيت‌‌هاي زيادي هم رسيده است: درست است كه چشمم نمي‌بيند ولي حواس ديگرم قوي‌تر شده و مي‌توانم كارهايم را انجام دهم، من روحيه خوبي دارم و خودم را به دختري موفق تبديل كرده‌ام. در آلمان يك كتاب چاپ كرده‌ام كه داستان زندگي خودم است؛ اسمش را گذاشته‌ام چشم در برابر چشم، قرار است ترجمه آن در ايران هم چاپ شود تازه مي‌خواهم قسمت دوم كتاب را هم بنويسم.

آمنه برنامه ديگري هم براي آينده‌اش دارد: «قرار است در يك فيلم هاليوودي بازي كنم، قراردادش هم بسته شده و اين بار كه به اروپا بروم در نروژ با كارگردان قرار دارم تا بيشتر صحبت كنيم.»

هرآنقدر كه آمنه اميدوار است، مجيد نااميدانه به آينده نگاه مي‌كند. او مي‌گويد: «براي آينده هيچ برنامه‌اي ندارم، زندگي ديگر برايم بي‌معني است چه زندان باشم و چه آزاد شوم عذاب كاري كه كرده‌ام، مرا راحت نمي‌گذارد.»

مجيد با وجود گذشت آمنه به اين زودي آزاد نخواهد شد چون او بايد 100 ميليون تومان ديه قانوني را به شاكي بپردازد، ضمن اين‌كه جرم او جنبه عمومي هم دارد. نورالله عزيزمحمدي ـ رئيس شعبه 71 دادگاه كيفري استان تهران ـ در اين‌باره مي‌گويد: «مجيد بايد دوباره محاكمه شود و قضات درباره مجازات او به خاطر جنبه عمومي جرمش تصميم بگيرند شايد به اين نتيجه برسيم كه از مجازات‌هاي تكميلي هم استفاده كنيم. فعلا دادگاه تشكيل نشده و نمي‌شود اظهارنظر كرد.»

ماده 614 قانون مجازات اسلامي، مجازات براي مجرماني همچون مجيد را به خاطر جنبه عمومي جرم 3 ماه تا 5 سال حبس در نظر گرفته است اما استفاده از مجازات‌هاي تكميلي مانند تبعيد يا مراجعه به مراكز روان‌درماني از جمله اختيارات قضات رسيدگي‌كننده به پرونده است. قضات در شرايط فعلي در حالي به اين قانون استناد مي‌كنند كه قانون مجزاي ديگري تحت عنوان اسيدپاشي وجود دارد كه البته مصوب پيش از انقلاب و مجازات‌هاي آن بسيار سبك است به همين خاطر حقوقدانان معتقد هستند در اين زمينه بايد تجديدنظرهايي صورت بگيرد. بويژه آن‌كه داستان اسيدپاشي به سريالي تراژديك و دنباله‌‌دار تبديل شده است. اولين قسمت اين سريال در سال 1334 به اكران عمومي درآمد و مردي كه توسط يك قاضي دادگستري به حبس محكوم شده بود بعد از آزادي روي اين قاضي اسيد پاشيد و او را بشدت مجروح كرد. بعد از آن، اين جرم تكرار و تكرار شد تا اين‌كه سال 78 وقتي «حميد ـ خ» و 2 همدستش روي صورت 2 خواهر اسيد پاشيدند و زندگي آنها را تباه كردند، ماجراي اسيدپاشي به فتانه و فائزه از يك عشق كور شروع شد. 

خواستگار شكست خو رده وقتي جواب رد شنيد، اين نقشه را طراحي كرد و دختري را كه زماني دوست داشت به همراه خواهر 14 ساله‌اش قرباني خشم و انتقام كرد، اما اين سريال بعد از آن باز هم ادامه پيدا كرد و از آن پس هر از گاهي نام قرباني تازه‌اي در روزنامه‌ها چاپ مي‌شد تا اين‌كه نوبت به آمنه رسيد. آمنه از يادآوري خاطرات آن روز هنوز هم بر خود مي‌لرزد: «از محل كارم بيرون آمدم نزديكي‌هاي سيدخندان احساس كردم يك نفر در تعقيبم است، 
رو به روي بيمارستان رسالت يك پارك است به آنجا كه رسيدم مجيد را ديدم باور نمي‌كردم بخواهد چنين كاري كند، فكر كردم قصدش فقط مزاحمت است اما او يكدفعه مايعي را روي صورتم پاشيد و من از شدت سوزش فقط داد مي‌كشيدم».

آمنه دستانش را روي صورت گرفت و به زمين افتاد و مردم دورش حلقه زدند، در همين هنگام مجيد از محل حادثه فرار كرد و به خانه رفت.مادر مجيد مي‌گويد: «آن روز پسرم خيلي عصبي بود، اصلا حرف نمي‌زد. هر چه مي‌پرسيدم چه شده جوابم را نمي‌داد فرداي آن روز شنيدم روي يك دختر اسيد پاشيده‌اند، دلم خيلي شور مي‌زد بالاخره مجيد گفت چه كاري كرده است من و شوهرم هم اصرار كرديم خودش را به پليس معرفي كند او هم اين كار را كرد.

حرف‌هاي مجيد از همان زمان تشكيل پرونده تا پايان دادرسي هماني بود كه بود: «آمنه را دوست داشتم در دانشگاه با او آشنا شده و خواستگاري كرده بودم اما او مرا مسخره مي‌كرد. من حتي به مادرم گفتم و مادرم به مادر آمنه تلفن زد ولي آنها جواب رد دادند. بالاخره آمنه گفت با يك نفر ديگر نامزد كرده است آن پسر دوست من بود و من از شنيدن اين خبر منقلب شدم، براي همين هم تصميم گرفتم انتقام بگيرم. اين آمنه بود كه باعث شد عاشقش شوم و بعد مرا آن طور دور انداخت.»

خشم و تباهي

خشم افسارگسيخته مجيد زندگي دو خانواده را تباه كرد. مجيد دانشجوي مكانيك بود 7 سال است پشت ميله‌هاي زندان به قول خودش زجر مي‌كشد و آمنه كه الكترونيك مي‌‌خواند ديگر نتوانست ادامه تحصيل بدهد. مادر مجيد مي‌گويد: «همه اين سال‌ها براي ما در اضطراب گذشت من واقعا ممنون آمنه هستم به پايش مي‌افتم او لطف بزرگي در حق من كرد و رضايت داد. من هميشه گفته‌ام، باز هم مي‌گويم هر چه دارم به آمنه مي‌بخشم حاضر هستم تا آخر عمرم از او مراقبت كنم و كارهايش را انجام دهم، نمي‌دانم به چه زباني از او تشكر كنم.»

آمنه اما خواسته‌اي غير از آنچه كه قانون برايش در نظر گرفته است نمي‌خواهد، او مي‌گويد: «من راضي نيستم خانواده مجيد پول بيشتري به من بدهند، آنها فقط بايد بدانند پسرشان بيمار است و بايد درمان شود. يك خواسته ديگر هم دارم كه به خود مجيد هم گفتم او روز اجراي حكم وقتي رضايت دادم گفت هنوز هم دوست دارد با من ازدواج كند، من مي‌خواهم او ديگر اين حرف را نزند.»

اين پرونده اسيدپاشي فرجامي شيرين داشت ولي هنوز پرونده‌هاي متعددي باز است. آخرين قرباني اسيدپاشي دختر 19ساله‌اي از اهالي ايلام است كه به همراه مادرش هدف يك اسيدپاش قرار گرفت و هفته پيش در بيمارستاني در تهران جان باخت. پسري ديگر به نام قاسم نيز كه در اسلامشهر به صورت دختر مورد علاقه‌اش به نام سارا اسيد پاشيد و باعث مرگ او شد كه روز اول مرداد ماه بعد از محاكمه در شعبه 113 دادگاه كيفري استان تهران حكم قصاصش را دريافت كرد. آمنه مي‌گويد: «اين كار از هر جنايتي وحشتناك‌تر است، جامعه بايد از قربانيان اسيدپاشي حمايت كند و بايد كاري كرد اين حوادث تا حد امكان كم شود».</TEXT>
</DOC>
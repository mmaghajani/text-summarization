<?xml version="1.0" encoding="utf-8" ?>
<DOC>
<DOCNO>111</DOCNO>
<DATE-TIME>1390/09/28</DATE-TIME>
<CATEGORY>اجتماعی</CATEGORY>
<TITLE>انتقام اسیدی خواستگار سمج در روز خواستگاری </TITLE>
<SUMMARY></SUMMARY>
<NARRATIVE></NARRATIVE>
<TEXT>
حادثه > داخلی  - گروه حوادث: 
مراسم خواستگاری بهانه‌ای بود تا جوان انتقامجو نقشه شوم خود را عملی کند. 

این مرد وقتی از دختر جوان و خانواده‌‌اش جواب رد شنید، در مراسم خواستگاری به صورت دختر جوان اسید پاشید و از خانه آنها فرار کرد. نیمه‌شب 11مهرماه امسال، دختر 25ساله‌ای که به صورتش اسید پاشیده شده بود توسط پدر و مادرش به بیمارستانی در پایتخت منتقل شد و همزمان، مسئولان بیمارستان ماجرا را به پلیس اطلاع دادند. با حضور ماموران کلانتری 160خزانه در بیمارستان، تحقیق از پدر و مادر این دختر آغاز شد و آنها به ماموران گفتند: مدت‌ها بود که مرد 40ساله‌ای به اسم رامین خواستگار دخترمان بود.

ما چند سال قبل با این مرد و خانواده‌‌اش همسایه بودیم و از همان زمان آنها را می‌شناختیم. از آنجا که سن رامین خیلی بیشتر از دخترمان بود و او شغل ثابتی نداشت، نه ما و نه دخترمان حاضر به این وصلت نبودیم. حتی چندین بار پیغام فرستادیم که با این ازدواج مخالفیم اما رامین پایش را توی یک کفش کرده بود که خودش باید از زبان ما و دخترمان جواب را بشنود. برای همین قرار خواستگاری گذاشت و چند ساعت قبل همراه خواهرش به خانه ما آمد. بعد از پذیرایی از آنها وقتی هم ما و هم دخترمان به او جواب رد دادیم، ناگهان رامین از جایش بلند شد و یک بطری از داخل جیبش بیرون آورد و در یک چشم بر هم زدن، محتویات آن را روی صورت دخترمان ریخت. با شنیدن صدای فریاد «سوختم، سوختم» دخترمان، فهمیدم که او به صورت وی اسید پاشیده و به کمکش شتافتیم. در همین زمان رامین و خواهرش از خانه ما فرار کردند و ما بعد از شست‌وشوی صورت دخترمان، او را به بیمارستان منتقل کردیم.

زندگی مخفیانه

با اظهارات والدین دختر جوان پرونده‌ای در این زمینه تشکیل شد و در اختیار اداره شانزدهم پلیس آگاهی تهران قرار گرفت. 
تیمی از ماموران، تحقیقات برای شناسایی و دستگیری رامین را آغاز کردند اما همانطور که حدس می‌زدند، این مرد بعد از اسیدپاشی، بدون اینکه سرنخی از خودش برجا بگذارد، ناپدید شده بود. بررسی‌ها نشان می‌داد که مرد اسیدپاش از تهران گریخته و به شهر دیگری رفته و برای اینکه پلیس وی را شناسایی نکند مدام مخفیگاهش را عوض می‌کند.

بازگشت به تهران

جست‌وجو برای دستگیری رامین چند ماه طول کشید تا اینکه چند روز قبل ماموران متوجه شدند که وی به تهران بازگشته و در خانه خواهرش مخفی شده است. تیم عملیاتی پلیس خانه مورد نظر را محاصره کرد و وقتی مشخص شد که مرد اسیدپاش در آنجا حضور دارد، ساعت 6 صبح 27 آذر، عملیات دستگیری او کلید خورد. ماموران با ورود به مخفیگاه رامین، او را که هنوز در خواب بود دستگیر و به اداره آگاهی منتقل کردند.

پس از دستگیری مرد اسیدپاش، دختر جوان و خانواده‌‌اش برای شناسایی او به اداره آگاهی دعوت شدند. دختر جوان که از ناحیه صورت و گردن دچار سوختگی شده، به محض دیدن رامین به ماموران گفت: همین مرد بود که به صورتم اسید پاشید. او وقتی با جواب منفی روبه‌رو شد، بارها من و خانواده و حتی بستگانم را تهدید کرد و می‌گفت که مرا می‌کشد. او حتی یک بار سد راهم شد و گفت که نمی‌گذارد من و خانواده‌ام زندگی آرامی داشته باشیم. من تهدیدهایش را جدی نمی‌گرفتم اما او سرانجام نقشه‌‌اش را اجرا کرد و به صورتم در مراسم خواستگاری اسید پاشید.

اعتراف تلخ 

بعد از حرف‌های دختر جوان، متهم که چاره‌ای جز بیان حقیقت نداشت گفت: اشتباه کردم و حالا پشیمانم. من از حدود 5سال پیش به این دختر علاقه‌مند شدم و حتی برای ازدواج با او اعتیادم را ترک کردم اما وقتی جواب رد شنیدم، عصبانی شدم و دست به این کار احمقانه زدم. سرهنگ محمد نظری، رئیس مرکز اطلاع‌رسانی پلیس آگاهی تهران با اشاره به اعتراف صریح متهم گفت: برای این مرد قرار قانونی صادر شده و وی به همراه پرونده در اختیار شعبه هشتم بازپرسی در دادسرای ناحیه 16 تهران قرار گرفت.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>110</DOCNO>
<DATE-TIME>1390/09/01</DATE-TIME>
<CATEGORY>اجتماعی</CATEGORY>
<TITLE>15سال حبس و تبعید برای عامل اسیدپاشی به آمنه </TITLE>
<SUMMARY></SUMMARY>
<NARRATIVE></NARRATIVE>
<TEXT>
روزنامه شرق نوشت:

جوانی که با پاشیدن اسید روی چشمان آمنه بهرامی او را نابینا کرد و با رضایت آمنه از قصاص چشم‌ رهایی یافت، به لحاظ جنبه عمومی جرم به ۱۵ سال حبس و تبعید محکوم شد.

مجید موحدی که هفت سال قبل با پاشیدن اسیدی قوی به صورت آمنه بهرامی او را از دو چشم نابینا و خسارات زیادی به صورتش وارد کرد قرار بود سه ماه قبل در بیمارستان دادگستری تهران قصاص شود اما با رضایت آمنه بهرامی در آخرین لحظات نجات یافت. با اعلام این گذشت پرونده برای محاکمه متهم به لحاظ جنبه عمومی جرم دوباره به دادگاه کیفری ‌استان تهران برگردانده شد و مجید یک‌بار دیگر مورد محاکمه قرار گرفت. او گفت: من آمنه را دوست داشتم و وقتی او گفت قرار است با پسر دیگری ازدواج کند او را با اسید سوزاندم و حالا هم از کارم پشیمان هستم و از اینکه آمنه من را بخشید خیلی از او ممنونم.

هیات قضات شعبه ۷۱ دادگاه کیفری استان تهران بعد از گرفتن دفاعیات متهم، پرونده را به دادسرا برگرداند چرا که معتقد بودند معلوم نیست آمنه در اعلام گذشت خود چه نوشته ‌است و معلوم نیست او به طور کامل رضایت داده‌ است یا دیه چشمانش را می‌خواهد. در حالی‌که آمنه بهرامی در مصاحبه‌های مختلف اعلام کرده‌ بود دیه چشمان و قسمت‌های آسیب‌دیده صورتش را می‌خواهد، پرونده با اعلام رضایت قطعی آمنه و بدون طرح درخواست دیه چشمان دوباره به شعبه ۷۱ برگشت و از آنجایی که در برگه صورتجلسه آمده‌ بود که آمنه به‌طور قطعی اعلام رضایت کرده‌ و آمنه نیز زیر آن را امضا کرده ‌بود هیات قضات وارد شور شدند و درنهایت اعلام کردند مجید را به لحاظ جنبه عمومی جرم به ۱۰ سال حبس و پنج سال تبعید محکوم می‌کنند. این در حالی است که آمنه بهرامی اعلام کرد در روز گذشت از قصاص نمی‌دانسته چه چیز را امضا کرده است.

قاضی نورالله عزیزمحمدی رییس شعبه ۷۱ دیروز گفت هیچ ‌اعتراضی از آمنه یا وکیلش درباره حکم صادره به این شعبه ارایه نشده ‌است و آنها بر اساس اعلام رضایتی که در پرونده وجود داد اعلام نظر کردند. </TEXT>
</DOC>
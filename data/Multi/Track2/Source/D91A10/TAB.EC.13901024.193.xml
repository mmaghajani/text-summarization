<?xml version="1.0" encoding="utf-8" ?>
<DOC>
<DOCNO>193</DOCNO>
<DATE-TIME>1390/10/24</DATE-TIME>
<CATEGORY>اقتصادی</CATEGORY>
<TITLE>منطقه يورو با بحران تازه اي روبرو شده است </TITLE>
<SUMMARY>روزنامه دیلی تلگراف نوشت با کاهش رتبه اعتباری فرانسه و هشت کشور اروپایی دیگر، بحران منطقه یورو وارد مرحله خطرناک تازه ای شده است.</SUMMARY>
<NARRATIVE></NARRATIVE>
<TEXT>
این روزنامه انگلیسی امروز در نسخه اینترنتی خود در مقاله ای به قلم جیمز کرکوپ نوشت با کاهش رتبه اعتباری فرانسه توسط موسسه اعتبار سنجی استاندارد اند پورز بازارهای بورس و ارزش پول واحد یورو به شدت سقوط کردند. رتبه اعتباری ایتالیا، اسپانیا، پرتغال و قبرس دو درجه و رتبه اعتباری اتریش، مالت، اسلواکی و اسلوونی نیز یک درجه کاهش یافته است.

اقدام این موسسه واکنش شدید سیاستمداران اروپایی را به همراه داشته است.

آنها کاهش رتبه اعتباری انگلیس را نیز خواستار شدند.

این مسئله موجب کاهش اعتماد به پول واحد و توانایی اتحادیه اروپا برای نجات اعضای بدهکار منطقه یورو می شود.

وزارت دارایی انگلیس معتقد است سقوط یورو می تواند به اقتصاد انگلیس و نظام بانکی این کشور به شدت آسیب بزند و موجب رکود شدید آن شود. این اقدام موسسه استاندارد اند پورز همچنین تخریب صندوق کمک مالی اروپا را که برای حمات از کشورهایی مثل یونان و پرتغال تشکیل شده تهدید می کند. ضربه وارد شده به فرانسه بسیار قابل توجه است.

رتبه اعتباری این کشور از سال 1975 AAA بوده است.

کاهش رتبه اعتباری فرانسه نه تنها به غرور ملی آن لطمه می زند بلکه به معنی آن نیز هست که این کشور با نرخ های بالای وام روبروست.

این مسئله بر صندوق کمک مالی منطقه یورو نیز تاثیر خواهد گذاشت زیرا تاسیس این صندوق تلاش مهمی در جهت کاهش نگرانی ها در کشورهای عضو منطقه یورو است و فرانسه تا حدودی مسئولیت آن را به عهده دارد. این نگرانی ها ارزش پول واحد را به پایین ترین حد خود در مقابل دلار امریکا از اواسط سال 2010 رسانده است.

ارزش یورو در مقابل پوند نیز کاهش یافته است. بازارهای بورس اروپا پیش از تایید کاهش رتبه های اعتباری این کشورها بسته شد اما شایعات موجب شد ارزش سهام در سراسر این قاره کاهش یابد.

فرانسوا باروئن، وزیر دارایی فرانسه کاهش رتبه اعتباری این کشور را از AAA به +AA تایید کرد.

وی گفت این یک فاجعه نیست اما ضربه سنگینی برای نیکلا سارکوزی،‌ رئیس جمهور فرانسه است که می خواهد در ماه می مجددا در انتخابات ریاست جمهوری شرکت کند. وی و متحدان اروپائیش آشکارا از موسسات بین المللی اعتبار سنجی انتقاد و آنها را متهم به تلاش برای تضعیف منطقه یورو کرده اند.  

</TEXT>
</DOC>
<?xml version="1.0" encoding="utf-8" ?>
<DOC>
<DOCNO>188</DOCNO>
<DATE-TIME>1390/07/29</DATE-TIME>
<CATEGORY>اقتصادی</CATEGORY>
<TITLE>وزير دارايي آلمان:بحراني جدي در حوزه يورو</TITLE>
<SUMMARY>وزير دارايي آلمان اعلام کرد که اروپا به اين دليل که رهبران کشورهاي اين قاره ناتوان در حل مشکلات اعتباري بوده‌اند، با بحراني جدي روبرو است.</SUMMARY>
<NARRATIVE></NARRATIVE>
<TEXT>
به گزارش خبرگزاري فرانسه، ولفگانگ شويبل وزير داراي آلمان روز جمعه (29 مهر، 21 اکتبر) اظهار داشت: "وضعيت بحران جدي است." 

بر پايه اين گزارش، رهبران کشورهاي اروپايي در رابطه با چگونگي حل بحران بدهي در اين قاره که خطر منحرف کردن اقتصاد کشورهاي اروپايي را در پي داشته و نگراني‌ها را مبني بر بحران اقتصادي جهاني افزايش داده است، با يکديگر اختلاف دارند. 

شويبل گفت: "ما مسئوليت زيادي داريم و همه اين را مي‌دانيم. مسئوليت در قبال اروپا، حوزه يورو و همچنين اقتصاد جهان." 

ژان کلود جانکر، رئيس دوره‌اي اتحاديه اروپا نيز، که رياست اولين دوره مذاکرات در سطح وزرا بر عهده خواهد داشت، نسبت به اختلاف بويژه بين فرانسه و آلمان هشدار داد. 

وي با بيان اين‌که اثر بيروني براي اروپا فاجعه بار است، تصريح کرد: "ما واقعا از خود يک رهبري مناسب و کارآمد را نشان نمي‌دهيم." 

نيکلا سارکوزي، رئيس جمهور فرانسه پيشتر اذعان کرد که تلاش‌هاي وي براي مقابله با بحران بدهي در اتحاديه اروپا با مانع روبرو شده‌اند. 

وي به اختلاف نظرها در رابطه با چگونگي افزايش سرمايه براي کمک‌هاي مالي اشاره کرد. 

بحران اقتصادي اتحاديه اروپا در کشور يونان که تاکنون دو بسته کمکي به منظور کاهش کسري عظيم بودجه خود از اين اتحاديه و صندوق بين‌المللي پول دريافت کرده است، آغاز شد. 

دولت يونان بايد در ازاي دريافت اين کمک‌هاي مالي اقدامات رياضتي سنگيني را در اين کشور انجام دهد. 

آتن بايد همچنين اتحاديه اروپا و صندوق بين‌المللي پول را متقاعد کند که در حال اعمال اصلاحات مالي به اندازه کافي است؛ در غير اين صورت، اين کشور بسته کمکي بعدي خود را دريافت نخواهد کرد و ظرف چند هفته ورشکسته خواهد شد. 

از سوي ديگر، کشورهاي اتحاديه اروپا روز جمعه فشار خود را روي ايتاليا براي کاهش دوباره بودجه و اصلاحات اقتصادي افزايش دادند تا از وقوع بحراني مشابه بحران يونان در اين کشور جلوگيري شود. 

گفتني است، در حالي که حسابرسان اتحاديه اروپا و صندوق بين‌المللي پول تلاش مي‌کنند تا در رابطه با پايداري بدهي‌هاي يونان و اين‌که چه ميزان از بدهي‌هاي اين کشور مي‌تواند بدون ايجاد اغتشاش لغو شود، به توافق برسند، 8 ميليارد يورو اين اتحاديه که قرار است وام داده شود، مسدود شده و در حالت تعليق مانده است.</TEXT>
</DOC>
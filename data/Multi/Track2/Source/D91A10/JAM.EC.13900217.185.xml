<?xml version="1.0" encoding="utf-8" ?>
<DOC>
<DOCNO>185</DOCNO>
<DATE-TIME>1390/02/17</DATE-TIME>
<CATEGORY>اقتصادی</CATEGORY>
<TITLE>درپي‌انتشاريک‌گزارش‌رخ‌داد:سقوط ارزش يورو </TITLE>
<SUMMARY>جام جم آنلاين: در پی انتشار خروج احتمالی یونان از منطقه یورو، ارزش این ارز در بازارهای مالی به پایین‌ترین حد خود در ماه‌های گذشته رسید. به‌رغم تکذیب این خبر از سوی کشورهای عضو، نگرانی درباره بازپرداخت بدهی‌های یونان همچنان ادامه دارد.</SUMMARY>
<NARRATIVE></NARRATIVE>
<TEXT>
به گزارش دويچه وله، وزارت دارایی یونان در یک بیانیه رسمی خبر خروج این کشور از منطقه پولی یورو را به شدت تکذیب کرد. اشپیگل آنلاین در روز جمعه 6 مه مدعی شده بود که به علت ادامه بحران مالی در یونان، آتن در حال بررسی خروج احتمالی این کشور از منطقه یورو و احیای پول گذشته خود است.

بیانیه رسمی یونان که از سوی سفارت این کشور در برلین انتشار یافته، تصریح می‌کند که «با توجه به اینکه دولت یونان و دیگر کشورهای عضو اتحادیه اروپا بارها این سناریو را تکذیب کرده‌اند، خبر خروج احتمالی یونان از منطقه یورو نه تنها حقیقت ندارد، بلکه نشان از یک سبک‌سری غیرقابل فهم است. این گونه خبرها تحریکاتی بیش نبوده و درصدد تخریب تلاش‌هایی است که به منظورتثبیت مالی یونان در حال انجام است.»

در پی انتشار گزارش اشپیگل آنلاین، بازارهای ارز واکنشی شدید نشان دادند و در پایان روز جمعه 6 مه ارزش یورو به1.43 دلار کاهش یافت. در روز پنج‌شنبه 5 مه در بازرهای ارز، یورو به بهای 1.48 دلار به فروش رفته بود. اشپیگل آنلاین همچنین گزارش داده بود که بزودی نشستی محرمانه درباره بحران مالی یونان تشکیل خواهد شد.

تشکیل جلسه محرمانه

ژان کلود یونکر، رئیس منطقه پولی یورو برخلاف اظهارات گذشته خود، تایید کرد که در شامگاه جمعه 6 مه یک جلسه مشاورتی با شرکت وزیران دارایی برخی کشورهای اروپایی به همراه ژان کلود تریشه، رئیس بانک مرکزی اروپا در لوکزامبورگ تشکیل شده است.

در پایان این نشست یونکر ابراز داشت که وضعیت مالی یونان و چگونگی بازپرداخت وام‌ها یکی از موضوعات گفت‌وگوها بوده، اما به هیچوجه درباره خروج یونان از منطقه یورو سخنی رانده نشده است. یونکر گفت: «ما قصد نداریم منطقه پولی یورو را بدون دلیل متلاشی کنیم.»

تکذیب دولت آلمان

در پی رد گزارش اشپیگل آنلاین از سوی دولت یونان و گروه پولی یورو، دولت آلمان نیز قویاَ گمانه‌زنی‌های اشپیگل را تکذیب کرد. اشتفن زایبرت، سخنگوی دولت آلمان تصریح کرد که یونان قصد ترک منطقه یورو را ندارد. وی گفت: «خروج یونان از منطقه یورو اصلاَ موضوع گفت‌وگوها نبوده است.» سخنگوی وزارت دارایی آلمان تشکیل چنین نشستی را نه تکذیب و نه تایید کرد. یونکر نیز نشست درباره خروج احتمالی یونان از منطقه یورو را «شایعاتی بدون محتوا» خواند.

ظاهراَ کشورهای دیگر عضو منطقه یورو نیز از نشست جمعه آگاه نبوده‌اند. وزیران دارایی اسپانیا، اسلواکی و بلژیک از برپایی چنین جلسه‌ای ابراز بی‌اطلاعی کردند. یکی از نمایندگان کشورهای عضو منطقه یورو با لحنی کنایه‌‌آمیز گفت: «تشکیل جلسه وزیران برای رایزنی پیرامون بحران مالی امری عادی است. همه کشورها برابر هستند، اما ظاهراَ برخی بیشتر برابرند.»

به گفته اشپیگل آنلاین، ولفگانگ شویبله، وزیر دارایی آلمان می‌کوشد که یونان را از ترک منطقه پولی یورو به هر صورتی منصرف کند. وزارت دارایی آلمان در یک ارزیابی داخلی عنوان کرده است که در صورت خروج یونان از منطقه یورو باید در انتظار پیامدهای سختی برای آتن بود. بر اساس این ارزیابی، «واحد پول جدید در یونان در مقابل یورو به شدت ارزش خود را از دست خواهد داد.» این کاهش ارزش می‌تواند تا 50 درصد محاسبه و تنظیم شود. این بدین معنا خواهد بود که بدهی‌های کنونی یونان افزایشی نجومی خواهد یافت.
</TEXT>
</DOC>
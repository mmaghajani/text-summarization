<?xml version="1.0" encoding="utf-8" ?>
<DOC>
<DOCNO>160</DOCNO>
<DATE-TIME>1391/02/16</DATE-TIME>
<CATEGORY>فرهنگی</CATEGORY>
<TITLE>اصغر فرهادی بالاتر از اسکورسیزی و کلونی </TITLE>
<SUMMARY></SUMMARY>
<NARRATIVE></NARRATIVE>
<TEXT>
«جدایی نادر از سیمین» ساخته اصغر فرهادی در پنجاه و ششمین دوره جوایز دیوید دی دوناتلو برنده جایزه شد.
به گزارش خبرآنلاین، مراسم این دوره جوایز دیوید دی دوناتلو که از آن به عنوان معادل ایتالیایی اسکار یاد می‌شود، روز جمعه در رم برگزار شد و فیلم برنده اسکار اصغر فرهادی جایزه بهترین فیلم خارج اتحادیه اروپا را دریافت کرد.
«راندن» به کارگردانی نیکلاس ویندینگ رفن، «هوگو» مارتین اسکورسیزی، «عید مارس» جرج کلونی و «درخت زندگی» ترنس مالیک دیگر نامزدهای جایزه این بخش بودند.
در همین حال، «سزار باید بمیرد» به کارگردانی پائولو و ویتوریو تاویانی برادران فیلمساز ایتالیایی با دریافت پنج جایزه پیروز اصلی جوایز دیوید دی دوناتلو ۲۰۱۲ شد.
این فیلم که فوریه پیش جایزه خرس طلای جشنواره برلین را گرفت، جوایز دیوید دی دوناتلو بهترین فیلم، کارگردان، تهیه‌کننده، تدوین و صدا را برد.
«سزار باید بمیرد» درباره زندانیانی یک زندان در ایتالیاست که تراژدی «جولیوس سزار» اثر ویلیام شکسپیر را به صحنه می‌برند. برادران تاویانی برای پنجمین بار جایزه دیوید دی دوناتلو را دریافت کردند.
«سزار باید بمیرد» برای دریافت جایزه بهترین فیلم بر دیگر پیشتازان نامزدهای جوایز دیوید دی دوناتلو از جمله «داستان یک قتل عام» ساخته مارکو تولیو جوردانا، «ما یک پاپ داریم» نانی مورتی و «این جا باید باشد» پائولو سورنتینو پیروز شد.
فیلم انگلیسی‌زبان «این جا باید باشد» با بازی شان پن جوایز بهترین فیلمنامه، فیلمبرداری، موسیقی، ترانه، چهره‌پردازی و مو را برد.
میشل پیکولی برای «ما یک پاپ داریم» جایزه بهترین بازیگر مرد را گرفت. این فیلم جوایز بهترین طراحی صحنه و طراحی لباس را هم دریافت کرد.
«داستان یک قتل عام» در بخش‌های بهترین بازیگر زن مکمل (میشلا سسون)، بازیگر مرد مکمل (پی‌یر فرانچسکو فاوینو) و جلوه‌های ویژه پیروز شد و جایزه بهترین بازیگر زن به ژائو تائو برای «Io Sono Lì» رسید.
فرانچسکو برونی برای «Scialla!» جایزه بهترین فیلمساز اول را گرفت. جایزه بهترین فیلم اتحادیه اروپا نیز به «تسخیرناپذیر» ساخته اریک تولدانو و اولیویه ناکاشه اعطاء شد.
لیلیانا کاوانی کارگردان فیلم‌هایی چون «نگهبان شب» و «فرانچسکو» جایزه دیوید دی دوناتلو یک عمر دستاورد را دریافت کرد. </TEXT>
</DOC>
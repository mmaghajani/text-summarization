<?xml version="1.0" encoding="utf-8" ?>
<DOC>
<DOCNO>153/DOCNO>
<DATE-TIME>1390/10/27</DATE-TIME>
<CATEGORY>فرهنگی</CATEGORY>
<TITLE>«جدایی نادر از سیمین» نامزد جایزه بفتا شد</TITLE>
<SUMMARY></SUMMARY>
<NARRATIVE></NARRATIVE>
<TEXT>
فیلم اصغر فرهادی در بخش بهترین فیلم غیرانگلیسی‌زبان این دوره جوایز آکادمی هنرهای سینمایی و تلویزیونی بریتانیا (بفتا) رقابت می‌کند.
به گزارش خبرآنلاین، برگزارکنندگان جوایز بفتا روز سه‌شنبه اسامی نامزدهای این دوره جوایز خود را اعلام کردند.

«جدایی نادر از سیمین» اصغر فرهادی، «آتش افروزان» دنی وینو، «پینا» ویم وندرس، «Potiche» فرانسوا اوزون و «پوستی که در آن زندگی می‌کنم» پدرو آلمودوار نامزدهای بخش فیلم غیرانگلیسی‌زبان هستند.

فیلم فرهادی که به نمایندگی از ایران در بخش فیلم خارجی‌زبان هشتاد و چهارمین دوره جوایز اسکار حضور دارد، دوشنبه صبح در شصت و نهمین دوره جوایز سالانه گلدن گلوب برنده جایزه بهترین فیلم خارجی‌زبان شد.

فیلم صامت و سیاه و سفید «هنرمند» با ۱۲ نامزدی پیشتاز نامزدهای این دوره جوایز بفتا است. «تعمیرکار، خیاط، سرباز، جاسوس» در ۱۱ بخش نامزد است و «هوگو» و «هفته من با مریلین» به ترتیب در ۹ بخش و شش بخش بخت دریافت جایزه را دارند.

فیلم‌های «کمک» و «اسب کارزار» هر یک نامزد دریافت پنج جایزه بفتا هستند و «راندن»، «بانوی آهنین» و «هری پاتر و یادگاران مرگ: قسمت ۲» هر کدام در چهار بخش رقابت می‌کنند.

«هنرمند»، «فرزندان»، «راندن»، «کمک» و «تعمیرکار، خیاط، سرباز، جاسوس» نامزدهای بخش بهترین فیلم هستند.

بفتا امسال برای اولین بار بخش مستند دارد و نامزدهای این دوره عبارتند از «جرج هریسن: زندگی در دنیای مادی»، «پروژه نیم» و «سنا». 
مراسم اعطای جوایز فیلم آکادمی بریتانیا روز ۱۲ فوریه (۲۳ بهمن) در اپراخانه سلطنتی لندن برگزار می‌شود. بفتا مهمترین جوایز سینمایی سال بریتانیاست.

پارسال «گفتار پادشاه» ساخته تام هوپر برنده هفت جایزه بفتا شد. </TEXT>
</DOC>
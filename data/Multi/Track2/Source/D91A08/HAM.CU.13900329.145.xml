<?xml version="1.0" encoding="utf-8" ?>
<DOC>
<DOCNO>145</DOCNO>
<DATE-TIME>1390/03/29</DATE-TIME>
<CATEGORY>فرهنگی</CATEGORY>
<TITLE>در رقابت با برنده‌ نخل طلاي كن:"جدایی نادر از سیمین" بهترین فیلم جشنواره‌ سیدنی شد </TITLE>
<SUMMARY></SUMMARY>
<NARRATIVE></NARRATIVE>
<TEXT>
سینما و تلویزیون > جشنواره  - همشهری آنلاین:
"جدایی نادر از سیمین" به کارگردانی اصغر فرهادی، بهترین فیلم جشنواره‌ سیدنی شد. 

به گزارش ایسنا به نقل از آسوشیتدپرس استرالیا(AAP)، جشنواره‌ فیلم "سیدنی" که در بخش مسابقه‌اش میزبان دو فیلم "جدایی نادر از سیمین" برنده‌ خرس طلای برلین و "درخت زندگی" برنده نخل طلای جشنواره‌ کن بود، در مراسم پایانی‌اش فیلم "جدایی نادر از سیمین" را در رقابت با "درخت زندگی" به عنوان بهترین فیلم معرفی کرد.

فیلم "جدایی نادر از سیمین" به کارگردانی اصغر فرهادی دوشنبه گذشته در بخش رقابتی جشنواره فیلم سیدنی به نمایش درآمد.

امسال چن کایگه، کارگردان سرشناس سینمای چین ریاست هیات داوران جشنواره فیلم سیدنی را برعهده داشت.

وی با فیلم "وداع با محبوبم" (1993) نامزد دو جایزه‌ اسکار شده است و توانست نخل طلا و جایزه‌ فیپرشی جشنواره‌ کن را به‌دست آورد.

جشنواره فیلم سیدنی که امسال میزبان 75 فیلم بلند، 39 فیلم مستند و 34 فیلم کوتاه از 42 کشور جهان بود، روز هشتم ژوئن ـ 18 خرداد ماه ـ با نمایش فیلم "هانا" آغاز شد و تا نوزدهم ژوئن ـ 29 خرداد ماه ـ ادامه داشت.

"جدایی نادر از سیمین" با بازی لیلا حاتمی، شهاب حسینی، پیمان معادی، ساره بیات، سارینا فرهادی، علی اصغر شهبازی، بابک کریمی، شیرین یزدان بخش، کیمیا حسینی و با حضور مریلا زارعی روایت می‌شود.
</TEXT>
</DOC>
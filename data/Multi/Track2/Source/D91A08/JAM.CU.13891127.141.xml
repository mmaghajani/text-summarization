<?xml version="1.0" encoding="utf-8" ?>
<DOC>
<DOCNO>141</DOCNO>
<DATE-TIME>1389/11/27</DATE-TIME>
<CATEGORY>فرهنگی</CATEGORY>
<TITLE>سيمرغ تماشاچيان براي فرهادي </TITLE>
<SUMMARY>جام جم آنلاين: بيش از 10 سال است كه در مراسم پاياني جشنواره فيلم فجر يك برگزيده به فهرست سيمرغ‌ها اضافه شده است، سيمرغي كه اتفاقا مورد توجه فيلمسازان هم قرار گرفته، در برخي از موارد بيش از راي داوران مورد توجه بوده و از اعتبار بيشتري نزد كارگردانان برخوردار شده است.</SUMMARY>
<NARRATIVE></NARRATIVE>
<TEXT>
اين سيمرغ هيچ ربطي به تركيب هيات داوران جشنواره ندارد و تنها با جمع‌بندي آراي مردمي انتخاب مي‌شود. هر چند امسال بر خلاف سال‌هاي گذشته در برگه‌هاي نظرسنجي مردمي گزينه‌هاي متوسط و ضعيف حذف شده بود، اما باز هم مي‌توان از راي نهايي به دست آمده به خوبي متوجه علاقه و سليقه تماشاگران اين دوره از جشنواره شد. 

يكي ديگر از عوامل استقبال فيلمسازان از سيمرغ مردمي اين بوده كه معمولا فيلم منتخب تماشاگران در هر دوره از جشنواره در گيشه نيز با استقبال زيادي روبه‌رو شده و همواره جزو آثار پرفروش همان سال قرار گرفته است.

فيلم‌هاي «مارمولك»، «اخراجي‌ها»، «چهارشنبه‌سوري» و «بيدمجنون» نمونه‌هاي موفق اين انتخاب‌ها هستند. با اين حساب عصر امروز اصغر فرهادي بدون در نظر گرفتن انتخاب نهايي داوران، اولين سيمرغ جشنواره بيست و نهم را از آن خود كرده است. 

«جدايي نادر از سيمين» ساخته تحسين‌شده اين كارگردان خوش‌ذوق كه گفته مي‌شود در پي گرفتن مجوز اكران نوروزي نيز هست در جشنواره فيلم فجر توانست با فاصله نسبتا زيادي در صدر جدول انتخاب تماشاگران قرار بگيرد. 
به گزارش روابط عمومي جشنواره فيلم فجر، براساس آمار منتشر شده در روز پاياني، پس از «جدايي نادر از سيمين»، فيلم‌هاي «گزارش يك جشن» ساخته ابراهيم حاتمي‌كيا و «ورود آقايان ممنوع » به كارگرداني رامبد جوان انتخاب‌هاي بعدي تماشاگران بوده است.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>154</DOCNO>
<DATE-TIME>1390/10/29</DATE-TIME>
<CATEGORY>فرهنگی</CATEGORY>
<TITLE>رای انجمن نویسندگان سینمای ترکیه به جدایی نادر از سیمین </TITLE>
<SUMMARY></SUMMARY>
<NARRATIVE></NARRATIVE>
<TEXT>
سینما و تلویزیون > سینمای‌ایران  - همشهری آنلاین: فیلم جدایی نادر از سیمین به کارگردانی اصغر فرهادی عنوان بهترین فیلم خارجی در جشنواره فیلم انجمن نویسندگان سینمای ترکیه را کسب کرد.

به گزارش ایرنا، چهل وچهارمین جشنواره فیلم انجمن نویسندگان سینمای ترکیه با معرفی آثار برتر به پایان رسید.

در این جشنواره که از معتبرترین جشنواره های فیلم ترکیه به شمار می رود، در بخش‌های مختلف جوایزی به دست اندرکاران هنر سینما اهدا شد.

فیلم جدایی نادر از سیمین نیز در این جشنواره توانست عنوان بهترین فیلم خارجی را از دست اندرکاران این رویداد سینمایی کسب کند.

این اثر سینمایی در بیست و نهمین جشنواره بین المللی فجر نیز توانست عنوان بهترین کارگردانی، بهترین فیلمنامه، بهترین صدابرداری، بهترین فیلمبرداری و بهترین فیلم از نگاه تماشاگران را کسب کند.

همچنین دیپلم افتخار بازیگر نقش مرد و زن مکمل جشنواره فیلم فجر به شهاب حسینی و ساره بیات برای بازی در فیلم جدایی نادر از سیمین تعلق گرفت.

این اثر سینمایی پیشتر جوایزی از جشنواره های معتبر از جمله برلین، سیدنی، ایروان، آمستردام و آسیا پاسیفیک را کسب کرده است.

جدایی نادر از سیمین بامداد دوشنبه نیز موفق به کسب عنوان بهترین فیلم خارجی زبان در شصت ونهمین جایزه گلدن گلوب شد.
</TEXT>
</DOC>
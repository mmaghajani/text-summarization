<?xml version="1.0" encoding="utf-8" ?>
<DOC>
<DOCNO>144</DOCNO>
<DATE-TIME>1390/03/24</DATE-TIME>
<CATEGORY>فرهنگی</CATEGORY>
<TITLE>«جدایی نادر از سیمین» فیلم منتخب منتقدان سینما </TITLE>
<SUMMARY></SUMMARY>
<NARRATIVE></NARRATIVE>
<TEXT>
سینما و تلویزیون > سینمای‌ایران  - گروه ادب و هنر:
پنجمین جشن منتقدان سینمای ایران فیلمی را به‌عنوان اثر برگزیده معرفی کرد که از پیش می‌شد نامش را حدس زد. در واقع اگر فیلمی جز «جدایی نادر از سیمین» منتخب منتقدان می‌شد، تعجب‌برانگیز بود.


جدایی نادر از سیمین، جوایز بهترین فیلم و کارگردانی را گرفت و جالب اینکه جایزه کارگردانی را مسعود کیمیایی به فرهادی داد آن هم در شرایطی که «جرم» در هیچ رشته‌ای شایسته دریافت جایزه از سوی منتقدان شناخته نشده بود. با این همه، کیمیایی در شبی که منتقدان به تجلیل از «سرب» او پرداختند روی سن آمد و هنگام اهدای جایزه فرهادی او را انسانی کمیاب خواند و گفت: «اثر قبل از اینکه به جوایز برسد با حضور هنرمند و زیبایی کارش با مردم ارتباط برقرار می‌کند و جایزه‌اش را می‌گیرد.»

کیمیایی همچنین به ذکر خاطره‌ای شخصی از فرهادی پرداخت و گفت: «اوبسیار عزیز و مهربان است. در وقت بیماری، وقتی در بیمارستان چشم باز کردم، دو چشم مهربان او را مقابلم دیدم.» فرهادی هم با اشاره به علاقه‌اش به سینمای کیمیایی به دوران نوجوانی‌اش اشاره کرد و گفت: در آن سال‌ها یکی از کتاب‌هایی که همیشه می‌خواندم اثری بود که زاون قوکاسیان درباره کیمیایی تالیف کرده بود. باید بگویم نسل ما علاقه‌مندی‌‌اش به سینما را مدیون کیمیایی می‌داند. در بخش کارگردانی، علیرضا داوودنژاد نیز برای «مرهم» دیپلم افتخار گرفت. پیش از اهدای جایزه بهترین فیلم به جدایی نادر از سیمین، 2فیلم «یه حبه قند» (رضا میرکریمی) و «اسب حیوان نجیبی است» (عبدالرضا کاهانی) دیپلم افتخار گرفتند.

کاهانی هنگام دریافت جایزه‌اش مدیریت سینما را از طعنه‌های خود بی‌نصیب نگذاشت، او لوح تقدیرش را به جواد شمقدری و علیرضا سجادپور اهدا کرد و گفت: آنها کار سختی دارند؛ مدیریت سینمای جهان و نه‌تنها توانسته‌اند آدم مزخرفی چون من را به راه راست هدایت کنند، فون‌تریه را نیز هدایت کرده‌اند. این جایزه را به آنها می‌دهم تا هروقت دیدند یادشان بیفتد من هستم و هیچ وقت نمی‌توانند مرا حذف کنند.»
شمقدری در نشست مطبوعاتی‌اش درباره فیلم کاهانی گفته بود: اسب حیوان نجیبی است، مشکلی برای اکران ندارد و به‌صورت محدود اکران خواهد شد.»

البته این فیلم مانند «هیچ» ساخته قبلی کاهانی اجازه نمایش در خارج از کشور را ندارد. در این جشن که دوشنبه‌شب گذشته در تالار «ایوان‌شمس» برگزار شد، از خسرو دهقان تقدیر به‌عمل آمد. بعد از پخش تصاویری از فیلم «باشو‌غریبه‌کوچک»، از عدنان عفراویان بازیگر خردسال این فیلم توسط سیروس تسلیمی، پرویز پورحسینی و امیر پوریا تقدیر شد. در ادامه مراسم محمد مهدی عسگرپور ـ مدیرعامل خانه سینما ـ در سخنانی با بیان اینکه، شورای مرکزی انجمن منتقدان در 3-2سال اخیر فعالیت خوبی داشته است ادامه داد: همه دوست دارند نظر منتقدان را درباره آثارشان بدانند و برگزاری چنین مراسمی به قوام سینمای ایران کمک می‌کند.

اولین بخش اهدای جوایز این جشن به تدوین اختصاص داشت که این جایزه توسط واروژ کریم مسیحی و جابر قاسمعلی به هایده صفی‌یاری برای «جدایی نادر از سیمین» تعلق گرفت. جایزه بهترین فیلمبرداری توسط مازیار میری و جواد طوسی به حمید خضوعی ابیانه برای «یک حبه قند» اهدا شد و جایزه موسیقی توسط محمد سریر و خسرو دهقان به حامد ثابت برای «اینجا بدون من» تعلق گرفت. در بخش بازیگری، جایزه مکمل زن با حضور مهتاب کرامتی و امیر جعفری به ریما رامین‌فر برای «یک حبه قند» تعلق گرفت و یک دیپلم افتخار نیز به کبری حسن‌زاده بازیگر «مرهم» اهدا شد.

علی علایی و سروش صحت، جایزه بهترین بازیگر مکمل مرد را به شهاب حسینی برای «جدایی نادر از سیمین» اهدا کردند و یک دیپلم افتخار نیز به امیر آقایی برای «سعادت آباد» دادند. جایزه بازیگری زن توسط جمشید ارجمند و هایده صفی‌یاری به ساره بیات برای «جدایی نادر از سیمین» تعلق گرفت و یک دیپلم افتخار نیز به طناز طباطبایی برای فیلم «مرهم» اهدا شد. حمید فرخ‌نژاد و احمد طالبی‌نژاد هم جایزه بهترین بازیگر مرد را به پیمان معادی برای «جدایی نادر از سیمین» اهدا کردند که درنبود او شهبازی دیگر بازیگر این فیلم جایزه‌اش را دریافت کرد.

همچنین یک دیپلم افتخار هم در این بخش به رضا عطاران برای فیلم «اسب حیوان نجیبی است» اهدا شد. در بخش خلاقیت و استعداد درخشان، جایزه توسط حبیب رضایی و شهرام مکری به هومن سیدی برای فیلم «آفریقا» تعلق گرفت و در بخش استانداردهای حرفه‌ای تهیه‌کنندگی نیز منوچهر محمدی و علیرضا شجاع نوری جایزه را به فرشته طائرپور برای فیلم «آیینه‌های روبه‌رو» اهدا کردند. در این جشن جایزه فیلمنامه توسط قاسم قلی‌پور و فرهاد توحیدی به بهرام توکلی برای «اینجا بدون من» اهدا شد و یک دیپلم افتخار به امیر عربی برای «سعادت‌آباد» تعلق گرفت.

تقدیر از کیمیایی برای 22سالگی «سرب» 

در این مراسم با حضور هوشنگ گلمکانی و سیروس الوند از مسعود کیمیایی به مناسبت بیست‌ودومین سال اکران فیلم «سرب» تقدیر به عمل آمد و لوحی به او اهدا شد. سیروس الوند گفت: هنگامی که 19 سال داشتم در مراسمی از من دعوت کردند تا دیپلم افتخاری را که قرار بود به کیمیایی اهدا شود، به‌عنوان منتقد امضا کنم و از همان موقع بود که حس کردم بزرگ شده‌ام. وی ادامه داد: مسعود کیمیایی پای منتقدان را به نگاه کردن فیلم‌های ایرانی و نوشتن درباره آنها باز کرد.
</TEXT>
</DOC>
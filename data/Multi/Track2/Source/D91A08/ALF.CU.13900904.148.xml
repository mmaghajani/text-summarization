<?xml version="1.0" encoding="utf-8" ?>
<DOC>
<DOCNO>148</DOCNO>
<DATE-TIME>1390/09/04</DATE-TIME>
<CATEGORY>فرهنگی</CATEGORY>
<TITLE>جدایی نادر از سیمین بهترین فیلم آسیا پاسیفیک شد </TITLE>
<SUMMARY></SUMMARY>
<NARRATIVE></NARRATIVE>
<TEXT>
جدایی نادر از سیمین" نماینده سینمای ایران در اسکار در پنجمین دوره جوایز سالانه اسکرین آسیا پاسیفیک جایزه بهترین فیلم بلند داستانی را دریافت کرد.

همچنین فیلم "باد و مه" ساخته‌ محمدعلی طالبی در بخش فیلم بلند کودکان تقدیر شد. برگزیدگان این دوره جوایز اسکرین آسیا پاسیفیک روز پنجشنبه سوم آذر ماه در کوئینزلند در استرالیا معرفی شدند و اصغر فرهادی نویسنده، تهیه‌کننده و کارگردان فیلم "جدایی نادر از سیمین" از ایران، جایزه اصلی را از نانسان شی تهیه‌کننده هنگ کنگی و رئیس هیئت داوران بخش بین‌الملل دریافت کرد.
فیلم فرهادی در بخش‌های دیگری چون بهترین دستاورد کارگردانی، بازیگر مرد پیمان معادی و فیلمنامه هم نامزد دریافت جایزه این دوره آسیا پاسیفیک بود.

فیلم "روزی روزگاری در آناتولی" ساخته نوری بیلگه جیلان از ترکیه که مانند "جدایی نادر از سیمین" در چهار بخش نامزد دریافت جوایز اسکرین آسیا پاسیفیک بود، با دریافت سه جایزه بهترین دستاورد کارگردانی، دستاورد فیلمبرداری و جایزه بزرگ هیئت داوران بخش بین‌الملل، دیگر فیلم موفق مراسم لقب گرفت.

همچنین در این مراسم پیمان معادی بازیگر فیلم‌های "درباره الی" و "جدایی نادر از سیمین" برای ساخت فیلم "آن روزها" ۲۵ هزار دلار کمک مالی دریافت می‌کند. صندوق فیلم آکادمی جوایز اسکرین آسیا پاسیفیک در این مراسم اسامی چهار فیلمساز دریافت‌کننده کمک مالی سالانه را اعلام کرد.

پیمان معادی برای ساخت فیلم "آن روزها"، شوکت امین کرکی ازعراق- کردستان برای "خاطرات روی سنگ"، مریم ابراهیمی فیلمساز سوئدی متولد ایران برای "Burqas Behind Bars" و پریاس گوپتا از هند برای "درخت کریکت"، هر یک ۲۵ هزار دلار دریافت خواهند کرد.

پیمان معادی فیلمنامه نویس بازیگر سینمای ایران، امسال با فیلم "برف روی کاجها" به عنوان اولین فیلم بلند سینمایی خود در مقام کارگردان در جشنواره فیلم فجر حضور دارد.</TEXT>
</DOC>
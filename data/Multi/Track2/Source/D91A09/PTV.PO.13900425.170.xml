<?xml version="1.0" encoding="utf-8" ?>
<DOC>
<DOCNO>170</DOCNO>
<DATE-TIME>1390/04/25</DATE-TIME>
<CATEGORY>سیاسی</CATEGORY>
<TITLE>مخالفان رژيم يمن دولت سايه تشکيل دادند</TITLE>
<SUMMARY>با توجه به احتمال سقوط علي عبدالله صالح، مخالفان رژيم يمن ‌مي‌گويند براي اداره کشور دولت سايه تشکيل داده‌اند. </SUMMARY>
<NARRATIVE></NARRATIVE>
<TEXT>
مخالفان جوان رژيم يمن که در يکي از ميادين صنعا، پايتخت اين کشور به تحصن نشسته‌اند، روز شنبه (25 تير، 16 جولاي) اين خبر را اعلام کردند. 

توکل کرمان، رهبر مخالف رژيم يمن مي‌گويد، رهبران پيشين جامعه مدني و مقامات دولتي نيز در دولت سايه حضور دارند و شوراي انتقالي رياست جمهوري را با 17 عضو تشکيل مي‌دهند. 

به گفته کرمان، اين شورا "مسئول اداره کشور در دوره انتقال است که بيش از 9 ماه به طول نخواهد انجاميد و موظف است دولتي فن‌سالار تشکيل دهد." 

کرمان در ادامه افزود، اين شورا به زودي رهبري را انتخاب و اسامي 501 عضو پارلمان سايه را که موظف به تدوين پيش‌نويس قانون اساسي خواهند بود اعلام مي‌کند. سپس اين شورا در صدد متحد کردن رهبران مخالف خواهد بود. 

هشام الابراهيم، يکي از اعضاي ارشد ائتلاف جوانان مخالف گفت: "ما در پي شايعه بازگشت صالح در روز يکشنبه يا دوشنبه، تصميم گرفتيم شوراي رياست جمهوري را تشکيل دهيم." 

وي اين اظهارات را پس از اعلام خبر بازگشت علي عبدالله صالح به يمن از سوي وزير اطلاعات اين کشور اعلام کرد. 

عبدو الجندي، وزير اطلاعات يمن، روز شنبه با اعلام اين که صالح به محض "بهبود حال جسماني" به کشور بازخواهد گشت افزود، "وي در حال حاضر منتظر تائيد پزشکان است." 

صالح به همراه پنج تن از مقامات بلند پايه رژيم خود براي درمان جراحات ناشي از حمله سوم ژوئن (13 خرداد) به کاخ رياست جمهوري وي در صنعا پايتخت يمن، به عربستان رفت و همچنان در اين کشور به سر مي‌برد. 

عبدو رابو منصور هادي، معاون اول رئيس جمهوري يمن که در حال حاضر به خاطر غيبت صالح به طور موقت عهده‌دار مقام رياست جمهوري اين کشور است تا کنون در برابر فشارهاي شديد داخلي و بين‌المللي براي تحقق درخواست مردم يمن براي تشکيل شوراي حاکميت موقت ايستادگي کرده است. 
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>168</DOCNO>
<DATE-TIME>1390/01/19</DATE-TIME>
<CATEGORY>سیاسی</CATEGORY>
<TITLE>ردطرح شوراي همکاري خليج‎فارس در يمن </TITLE>
<SUMMARY>صدها هزار تن از مردم يمن هم‎زمان با رد پيشنهاد ميانجي‌گري کشورهاي شوراي همکاري خليج فارس از سوي علي عبدالله صالح تظاهرات کرده‌اند. </SUMMARY>
<NARRATIVE></NARRATIVE>
<TEXT>
تظاهرکنندگان براي پيوستن به تظاهرات نمازگزاران نماز جمعه به خيابان‌هاي صنعا، پايتخت يمن، شهر تعز و ساير شهرهاي بزرگ يمن آمدند و خواستار سرنگوني حکومت علي عبدالله صالح، رئيس جمهوري اين کشور شدند. 

همچنين در شهر تعز، تظاهرکنندگان براي پنج تن از کشته‌شدگان درگيري‌هاي هفته گذشته اين شهر به دست نيروهاي امنيتي يمن عزاداري کردند. 

اين در حالي بود که جمعيت هواداران رئيس جمهوري يمن نيز در حمايت از صالح در شهرهاي صنعا و تعز اقدام به برگزاري تظاهرات کردند. تا کنون هيچ گزارشي از درگيري بين هواداران و مخالفان دولت بحرين گزارش نشده است. 

اگرچه مخالفان دولت يمن جمعه (19 فروردين) اين هفته را "روز استواري" نام نهاده‌اند، اما حاميان علي عبدالله صالح اين روز را "روز آشتي" نام‌گزاري کرده‌اند. 

در همين حال، علي عبدالله صالح پيشنهاد شش کشور عضو شوراي همکاري خليج فارس را که از وي و نماينده مخالفان دعوت کرده بودند براي انجام گفت‌وگو با هدف پايان دادن به ماه‌ها ناآرامي در يمن به عربستان سفر کند، رد کرد. 

به گزارش خبرگزاري‌هاي يمن، علي عبدالله صالح اين طرح شورا همکاري خليج فارس را که از طريق نماينده قطر به وي پيشنهاد داده شد، غيرمشروع توصيف کرد. 

وي در جمع حاميان خود گفت: "ما مشروعيت خود را از قطر و ديگر کشورها نمي‌گيريم ... ما اين دعوت خصمانه را رد مي‌کنيم". 

مخالفان دولت بحرين مي‌گويند، در اين طرح به صالح پيشنهاد شد تا قدرت را در ازاي تضمين حفاظت از وي و خانواده‌اش به معاون خود واگذار کند. 

معترضان يمن با برپايي تظاهرات در شهرهاي مختلف اين کشور از جمله صنعا، عدن و تعز پايان فساد دولتي، کاهش نرخ فزاينده بي‌کاري در اين کشور و کناره‌گيري رئيس جمهور از قدرت را خواستار هستند. 

علي عبدالله صالح رئيس جمهور يمن بيش از سه دهه قدرت يمن را در اختيار داشته و مخالفان مي‌گويند، وعده‌هاي وي براي اصلاحات سياسي و اقتصادي پوچ و بي اساس بوده است. 

اين در حالي است که نزديک به 40 درصد از مردم يمن با درآمدي کمتر از دو دلار در روز امرار معاش کرده و همچنين يک سوم از آن‌ها با کمبود غذا دست و پنجه نرم مي‌کنند. 

صالح با وجود پافشاري مردم مبني بر لزوم کناره‌گيري او از قدرت، بارها اعلام کرده که قصد کناره‌گيري فوري از قدرت را ندارد. 

گزارش‌هاي اخير حاکي از آن است، از آغاز اعتراضات مردمي يمن در اواخر ماه ژانويه و سرکوب معترضان به دست نيروهاي امنيتي اين کشور تا کنون 300 تن کشته شده‌اند. 

رئيس جمهور يمن اعلام کرده است که تا سال 2013 ميلادي يعني تا پايان دوره رياست جمهوري در مقام خود باقي خواهد ماند، اما در دور آتي انتخابات رياست جمهوري اين کشور شرکت نخواهد کرد. </TEXT>
</DOC>
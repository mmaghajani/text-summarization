<?xml version="1.0" encoding="utf-8" ?>
<DOC>
<DOCNO>130</DOCNO>
<DATE-TIME>1390/07/14</DATE-TIME>
<CATEGORY>علمی</CATEGORY>
<TITLE>برنده نوبل ادبی ساعاتی دیگر معرفی می‌شود:«آدونیس» مثل «یوسا»/کاخ سفید نوبل ادبیات را هم می خرد </TITLE>
<SUMMARY>خبرگزاری فارس: رسانه‌های غربی از محتمل بودن انتخاب «آدونیس» به عنوان برنده نوبل ادبی 2011 سخن می‌گویند؛ مردی که در بیان سخنان غرب‌پسندانه و دشمنی با نهضت‌های آزادیبخش، شباهت‌های زیادی با یوسا، برنده سال گذشته نوبل دارد.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس، سه سال پیش، ماریو بارگاس یوسا از نامزدی باراک اوباما در انتخابات ریاست‌جمهوری آمریکا حمایت کرد و در مدت زمان کوتاهی هر دوی این چهره‌ها برنده جایزه نوبل شوند؛ یکی برای صلح و دیگری به نام ادبیات. اگر یوسا سال‌ ‌‌١٩٩٠ در انتخابات ریاست‌جمهوری پرو از آلبرتو فوجی‌ موری شکست خورد، اما سال قبل مثل یک رییس‌جمهور، طعم گران‌قیمت بلندآوازه‌ترین جایزه جهان را چشید.

یکصد و هفتمین جایزه ادبی نوبل، سال گذشته در حالی به یوسا رسید که شاید از نهادی که بر مبنای تفکرات سلطه اداره می‌شود، جز این هم انتظاری نمی‌رفت. چنانکه نه تنها در محافل ادبی دنیا که از سوی نویسندگان و مدیران فرهنگی کشورمان از جمله محسن پرویز نیز این قضیه پیش‌بینی شده بود. 

همان زمان برخی نویسندگان دنیا جایزه ادبی نوبل را در حال از دست دادن تدریجی اعتبار فرهنگی خود دانستند و چهره‌های دریافت‌کننده این جایزه را سند و گواه این ادعا خواندند. آنها اعتقاد داشتند که بنیاد نوبل، با دادن جایزه‌های سالانه خود به آن دسته از افرادی که یا با فرهنگ سلطه کنار آمده‌اند و یا حتی درصدد ترویج این فرهنگ هستند، آرام آرام به مرکزی برای مقابله فرهنگی با تفکرات و اندیشه‌های ضداستعماری مردم آزادیخواه جهان تبدیل می‌شود.

البته این موضوع، فقط شامل حال نوبل نمی‌شود و جوایز ادبی دنیا معمولاً زیر سایه سنگین سیاست داده می‌شود؛ منتهی درباره جایزه ادبی نوبل، می‌شود این قضیه را به وضوح مشاهده کرد. مبلغ این جایزه ارزش بالایی دارد و وقتی به کسی آن را اعطا می‌کنند، پیداست که آن نویسنده یا شاعر، همسو با سیاست‌های غرب است، یعنی هم سایر نویسندگان را تشویق می‌کنند که به سمت این هماهنگی بروند و هم برای نویسنده دریافت کننده جایزه یک استقلال مالی فراهم می‌کنند. آنها با این کار، کانونی برای تبلیغ و ترویج سیاست‌های غرب تأسیس می‌کنند. بنابراین، نمی‌شود نویسنده‌ای را پیدا کرد که از منتقدان سیاست‌های غربی باشد، اما نوبل به او جایزه داده باشد.

این اتفاق، امسال هم در حال وقوع است و پیش‌بینی مراکز و محافل فرهنگی آن است که «آدونیس» شاعر سوری‌تبار مقیم پاریس شانس بیش‌تری برای دریافت یکصد و هشتمین جایزه ادبی نوبل دارد؛ شاعری که اینک 81 سال دارد و به دلیل مواضع تند و ضداسلامی، همچنین همراهی‌اش با نظام‌های استکباری، شانه به شانه جناب یوسا حرکت می‌کند.

او که تاکنون جوایز زیادی مانند جایزه بین‌المللی شعر ناظم حکمت،‌ بهترین جایزه شاعران سوری، لبنانی و بالاترین جایزه بین‌المللی شعر بی‌ینال در بروکسل را از آن خود کرده است، تا اندازه‌ای موقعیت و مرتبه خود را وامدار سخنانی است که علیه نظام حاکم بر سوریه بر زبان رانده و خود را به چهره‌ای اپوزوسیون در خارج از مرزهای این کشور تبدیل کرده است. چنانکه هم‌اکنون سایت‌های مرجعی چون «ویکیپدیا» او را شاعری در تبعید قلمداد می‌کنند.

این در حالی است که آدونیس، با ترک نام عربی ـ اسلامی‌اش و با این توجیه که: روزنامه‌های دوره نوجوانی‌اش آثار و اشعار او را چاپ نمی‌کرده‌اند، نام اولیه خود یعنی «علی احمد سعید» را کنار می‌گذارد و اسم افسانه‌ای «آدونیس» را برمی‌گزیند. اما اظهارات او درخور تأمل بیش‌تری است و آدونیس، از اینکه عقاید افراطی و استعمارپسندانه خود را آشکارا به زبان جاری سازد، ابایی ندارد. او در گفت‌وگویی می‌گوید: «روشنفکران عربی را که از غرب انتقاد می‌کنند،‌ ولی از آنجا آگاهی ندارند، دوست ندارم. چیزی که عجیب است، این است که آنها آگاه نیستند که انتقادشان برگرفته از زبان فیلسوفان و متفکران غرب است.»

یکی دیگر از وجوه اشتراک یوسا و آدونیس در راه‌اندازی یک موج رسانه‌ای برای گرفتن حق‌شان از آکادمی نوبل است. هرچند یوسا هیچ وقت از اینکه نوبل به او نرسیده و سال‌ها پشت خط مانده تا این جایزه را بگیرد، سخنی به زبان نرانده، اما آدونیس، گرفتن ممتازترین جایزه جهانی حوزه ادبیات را حق خود خوانده و از عدم انتخاب خود شکوه کرده است که شاید همین نق‌زدن‌ها و انتقاد کردن‌ها بود که او را سرانجام به جایزه «گوته» در فرانکفورت رساند و آدونیس، 6 شهریور امسال، همزمان با روز تولد یوهان ولفگانگ فون گوته، شاعر و نویسنده بزرگ آلمان در کلیسای «پل» شهر فرانکفورت این جایزه را دریافت کرد. منتها جایزه 50 هزار یورویی گوته کجا و جایزه یک و نیم میلیون دلاری نوبل کجا!

یوسا نوبل را سال‌ها طلب می‌کرد و البته این هواداران او در اروپا، آمریکا و آسیا بودند که با راه‌اندازی کمپین‌های رسانه‌ای سعی در تحمیل این نویسنده نامدار به کمیته انتخاب آکادمی نوبل داشتند، اما آدونیس، از چنین پشتوانه‌ای ـ حتی در جهان عرب ـ برخوردار نبوده و بیش‌ترین نقدها را شخصاً به انتخاب‌های نوبل وارد کرده است.

با این حال، باید تا حدود 2 ساعت و 35 دقیقه دیگر منتظر بمانیم و ببینیم آیا نام آدونیس، این شاعر عرب از گردونه نوبل ادبیات بیرون می‌آید یا خیر.</TEXT>
</DOC>
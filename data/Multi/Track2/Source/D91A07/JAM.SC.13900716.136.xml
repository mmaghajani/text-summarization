<?xml version="1.0" encoding="utf-8" ?>
<DOC>
<DOCNO>136</DOCNO>
<DATE-TIME>1390/07/16</DATE-TIME>
<CATEGORY>علمی</CATEGORY>
<TITLE>پس از 14 سال جايزه نوبل ادبيات دوباره به يك شاعر اهدا شد:نوبل ادبيات در سوئد ماند</TITLE>
<SUMMARY></SUMMARY>
<NARRATIVE></NARRATIVE>
<TEXT>
كميته انتخابي آكادمي سوئد، توماس ترانسترومر را برنده جايزه نوبل ادبيات سال 2011 معرفي كرد. 

با اين كه امسال هم طبق رسم سال‌هاي گذشته بسياري در انتظار غافلگير شدن از سوي آكادمي نوبل بودند و موسسه شانس و احتمالات بريتانيا، آدونيس را شايسته دريافت نوبل امسال و توماس ترانسترومر ناشناس را بخت دوم دريافت اين جايزه معرفي كرده بود، اما اين سوئدي جايزه را به دست آورد. با اين حساب پس از 14 سال جايزه ادبيات نوبل به شعر بازگردانده شد.
آكادمي نوبل پس از اهداي جايزه نوبل ادبي سال 1996 به ويسواوا شيمبروسكا، شاعر لهستاني، 14 سال پياپي اين جايزه را به نويسندگان اهدا كرد.

ترانسترومر، يكي از شاعران صاحب‌نام و صاحب سبك سوئد است كه امروزه بسياري از دوستداران شعر و ادب در سراسر جهان با مجموعه اشعار او آشنا هستند. مجموعه اشعار اين شاعر سوئدي تا به امروز به بيش از 60 زبان زنده دنيا ترجمه شده و در اختيار مخاطبان آثار ادبي و دوستداران شعر قرار گرفته است.

هيات داوران نوبل پس از معرفي توماس ترانسترومر به‌عنوان برنده جايزه ادبي نوبل 2011 ويژگي‌هايي همچون تصويرسازي كه در شعر او بوده و توانايي وي در برقراري ارتباط ميان اين تصويرسازي‌هاي شعرگونه با واقعيت‌هاي زندگي را از مهم‌ترين دلايل انتخاب او به عنوان برنده جايزه ادبي عنوان كرده است.

به‌طور كلي داوران نوبل ادبي 2011 در بيانيه خود تصويرهاي موجز و نزديك به واقعيت در اشعار توماس ترانسترومر را بهترين ويژگي اشعار وي و راز موفقيت او اعلام كردند.

مرتضي ثقفيان مجموعه اشعاري از اين شاعر را به زبان فارسي ترجمه كرده است. اين مجموعه اشعار شامل 70 قطعه شعر از اين شاعر سوئدي است كه تحت عنوان «مجمع الجزاير رويا» به زبان فارسي برگردانده شده و در اختيار مخاطب فارسي زبان قرار گرفته است. 

نكته جالب اين‌كه شاعر سوئدي برنده‌ نوبل ادبيات 2011 ، 20 سال است قدرت تكلم را از دست داده و ‌قصد دارد با يك دست در مراسم دريافت اين جايزه پيانو بنوازد.

او در سال 1990 در اثر سكته‌ مغزي قدرت تكلم و حركت يك دست خود را از دست داد، اما همه او را به عنوان يك پيانيست قهار مي‌شناسند. 

اين موسيقيدان شاعر قصد دارد تنها با دست چپ خود قطعه‌اي را در مراسم رسمي اعطاي جايزه‌ يك‌ميليون و 400 هزار دلاري نوبل ادبيات، مهم‌ترين جايزه‌ ادبي جهان را به صورت تكنوازي اجرا كند.
</TEXT>
</DOC>
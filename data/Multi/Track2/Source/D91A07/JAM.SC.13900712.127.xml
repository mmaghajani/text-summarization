<?xml version="1.0" encoding="utf-8" ?>
<DOC>
<DOCNO>127</DOCNO>
<DATE-TIME>1390/07/12</DATE-TIME>
<CATEGORY>علمی</CATEGORY>
<TITLE>نوبل فيزيک به سه اخترشناس رسيد </TITLE>
<SUMMARY>جام جم آنلاين: جایزه نوبل فیزیک امسال به اخترشناسانی رسید که انبساط فزاینده کیهان را اندازه‌گیری و اثبات کرده‌اند. نیمی از جایزه 1.1 میلیون یوریی به "سول پرل‌ماتر"، و نیم دیگر آن مشترکاَ به "آدام ریس" و "برایان اسمیت" تعلق می‌گیرد.</SUMMARY>
<NARRATIVE></NARRATIVE>
<TEXT>
به گزارش دويچه وله، آکادمی سلطنتی سوئد در روز سه‌شنبه 4 اكتبراعلام کرد که جایزه نوبل فیزیک در سال جاری میلادی به سول پرل‌ماتر (از آمریکا)، برایان پی اسمیت (از استرالیا) و آدام جی ریس (از آمریکا) تعلق گرفت. این اخترشناسان به خاطر کشف انبساط شتابنده کیهان با توجه به رصد کردن سوپرنواها (ابراخترها) موفق به دریافت جایزه نوبل در رشته‌ فیزیک شده‌اند.

تا چند سال پیش اخترشناسان بر این باور بودند که پس از مهبانگ ( "بیگ بنگ" حدود 14 میلیارد سال پیش) کیهان در حال انبساط بوده و کهکشان‌ها از یکدیگر دور می‌شوند. اما نیروی گرانش کهکشان‌ها مانع از انبساط دائم کیهان می‌شود.

اما این سه اخترشناس با بررسی و رصد سوپرنواها موفق شدند که خلاف نظر غالب را اثبات کنند. بنا به ارزیابی این دانشمندان سرعت انبساط کیهان به خاطر وجود "انرژی تاریک" فزونی گرفته است. این "انرژی تاریک" بر خلاف نیروی گرانش ماده عمل می‌کند. رصد ۵۰ سوپرنوا نشان داد که نور آنان ضعیفت‌تر از محاسبات رایج به زمین می‌رسد. این امر بیانگر آن بود که کیهان در حال انبساط است و فاصله سوپرنواها از کهکشان ما افزايش يافته است.

پژوهش‌های دانشمندان درباره منشاء و خصوصیات"ماده و انرژی تاریک" هنوز در مراحل پایه‌ای و آغازین قرار دارد.

جایزه این سه فیزیکدان بالغ بر 1.1 میلیون یورو معادل 10 میلیون کرون سوئد خواهد بود. نیمی از این مبلع به پرل‌ماتر و نیم دیگر مشترکاَ به اسمیت و ریس تعلق خواهد گرفت. 

در سال گذشته آندره گایم، دانشمند هلندی و کنستانتین نووسلف دانشمند بریتانیایی‌روسی هر دو از دانشگاه منچستر انگلستان موفق شدند که جایزه نوبل فیزیک را از آن خود کنند.

جوایز نوبل در رشته‌های دیگر

در روز دوشنبه 3 اكتبر نیز آکادمی سلطنتی سوئد نام برندگان نوبل پزشکی را اعلام کرد. بروس باتلر، ژول هوفمان و رالف استینمن از آمریکا، لوکزامبورگ و کانادا به خاطر پژوهش در زمینه سیستم ایمنی بدن موفق به دریافت این جایزه شدند. رالف استینمن در روز ۳۰ سپتامبر 3 روز قبل از اعلام نهایی در گذشته است. کمیته مرکزی بنیاد نوبل اعلام کرد که درگذشت این دانشمند در تصمیم آنان تغییری وارد نخواهد کرد.

برندگان جایزه نوبل شیمی در روز چهارشنبه 5 اكتبر، جایزه نوبل ادبی در روز پنجشنبه 6 اكتبر و جایزه نوبل صلح در روز پنج‌شنبه 6 اكتبر اعلام خواهد شد. مراسم رسمی اعطای این جوایزدر روز 10 دسامبر سال جاری برگزار خواهد شد.</TEXT>
</DOC>
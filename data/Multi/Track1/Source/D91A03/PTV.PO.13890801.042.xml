<?xml version="1.0" encoding="utf-8" ?>
<DOC>
<DOCNO>042</DOCNO>
<DATE-TIME>1389/08/01</DATE-TIME>
<CATEGORY>سیاسی</CATEGORY>
<TITLE>آغاز انتخابات مجلس در بحرين </TITLE>
<SUMMARY>پس از گذشت چند ماه ناآرامي در بحرين و به رغم ادامه تنش‌ها، انتخابات مجلس عوام در اين کشور حاشيه جنوبي خليج فارس آغاز شده است.</SUMMARY>
<NARRATIVE></NARRATIVE>
<TEXT>
مردم بحرين شنبه (1 آبان) در حالي براي انتخاب نمايندگان خود به پاي صندوق‌هاي رأي رفته‌اند که طي ماه‌هاي گذشته فعالان سياسي شيعه در اين کشور به شدت سرکوب و محدود شده‌اند. 

گفته مي‌شود، براي انتخاب40 نماينده در مجلس عوام بحرين، حدود 318 هزار نفر واجد شرايط راي دادن هستند. 

اين در حالي است که 40 نماينده مجلس اعلاي بحرين با نام "مجلس مشورتي"، به طور مستقيم از طرف پادشاه اين کشور انتخاب خواهند شد. 

بر پايه گزارش‌هاي اخير سازمان‌هاي حقوق بشر، تا پيش از انتخابات، مقامات امنيتي بحرين به بهانه‌‌ها و شيوه‌هاي مختلف از جمله بازداشت و شکنجه، فعالان برجسته شيعه اين کشور را که از اکثريت برخوردارند، از صحنه انتخابات حذف کردند. 

اين در حالي است که پيش از اين، رهبر جمعيت اسلامي وفاق ملي، بزرگترين حزب شيعي بحرين، خواستار تقسيم قدرت ميان شيعيان و سني‌هاي اين کشور شده بود. 

شيخ علي سلمان گفته بود، غيرقابل قبول است که قدرت در انحصار يک خانواده باشد، حتي اگر اين خانواده مورد احترام ما باشد. 

سلمان که در جمع گروهي از تظاهرات‌کنندگان در حومه منامه سخن مي‌گفت، افزود: "ما منتظر روزي هستيم که هر کودکي از هر خانواده‌‌اي، چه شيعه و چه سني بتواند نخست‌وزير شود." 

در بحرين باوجودي که 66 درصد جمعيت آن را شيعيان تشکيل مي‌دهند، اقليت سني به علت سياست‌هاي تبعيض‌آميز دولت، اکثر مشاغل کليدي را در اختيار دارند. 

خانواده حاکم بر بحرين از زمان استقلال اين کشور از انگليس در سال 1971 تاکنون، پست‌هاي کليدي را در دست دارد. 

سازمان عفو بين‌الملل اعلام کرده است بيش از 250 زنداني شيعه در کشور بحرين حين بازجويي و اعتراف‌گيري مورد بدرفتاري و شکنجه قرار مي‌گيرند.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>052</DOCNO>
<DATE-TIME>1390/05/23</DATE-TIME>
<CATEGORY>سیاسی</CATEGORY>
<TITLE>بحرين :تحريم انتخابات از سوي جمعيت وفاق </TITLE>
<SUMMARY>جام جم آنلاين: جمعیت وفاق، بزرگترین گروه شیعه بحرین در انتخابات پارلمانی شرکت نخواهد کرد. این گروه معتقد است که حکومت بحرین در برخورد با اعتراضات عمومی دست به جنایت زده و با اعمال خشونت علیه مردم، مشروعیت خود را از دست داده است. </SUMMARY>
<NARRATIVE></NARRATIVE>
<TEXT>
به گزارش دويچه وله، جمعیت وفاق، بزرگ‌ترین گروه شیعه بحرین اعلام کرد که در انتخابات میان دوره‌ای ماه آینده شرکت نخواهد کرد. به عقیده جمعیت وفاق مجلس بحرین فاقد مشروعیت است.

خلیل المرزوق، یکی از سران جمعیت وفاق، گفت: ما به مبارزه‌ خود برای تشکیل مجلسی که نماینده واقعی اراده مردم بحرین باشد، ادامه خواهیم داد. او تأکید کرد انتخاباتی که قرار است 24 سپتامبر برگزار شود، فاقد مشروعیت است.

انتخابات میان دوره‌ای مجلس بحرین برای جایگزینی 18 نماینده جمعیت وفاق است که در اعتراض به برخوردهای خشن با تظاهرکنندگان ضددولتی، در ماه فوریه از نمایندگی استعفا دادند. سایر گروه‌های شیعی در بحرین نیز شرکت در انتخابات پارلمانی را رد کرده‌اند.

اعتراضات سیاسی در بحرین از اواسط ماه فوریه و با تجمع معترضان در یکی از میدان‌های شهر منامه، پایتخت، و درخواست از خاندان حکومتی آل خلیفه برای اصلاحات سیاسی، پیشبرد نظام مشروطه سلطنتی و مبارزه با فساد آغاز شد.

به دنبال ناآرامی ها، نیروهای امنیتی به سرکوب گسترده مخالفان روی آوردند.گروه های حقوق بشری بارها نسبت به این روند برخورد اعتراض کرده اند. 

رد گفت‌وگوی ملی

پس از چند ماه اعتراض‌های ضد دولتی، مقامات بحرین از نیروهای مخالف دعوت کردند که در چارچوب گفت‌وگوی ملی با مقامات کشور مذاکره کنند. اما گروه‌های شیعی و در رأس آنها جمعیت وفاق، از مذاکرات "گفت‌وگوی ملی" کناره‌گیری کردند.
 
برنامه گفت‌وگوی ملی برای اجرای اصلاحات سیاسی به ابتکار پادشاه بحرین انجام گرفت، اما سران وفاق عقیده دارند که دولت در انجام اصلاحات جدی و صادق نیست و اصلاحاتی که در نظر دارد، محدودتر از آن است که بتواند به نیاز جامعه پاسخ دهد.

مقامات بحرین پس از ماه ها اعتراض های ضد دولتی در این کشور که به کشته شدن دهها تن انجامید، مذاکره با مخالفان را آغاز کردند.

صدها نفر از هواداران مخالفان کماکان در زندان به سر می برند و بسیاری از افراد بازداشت شده، از شیعیان این کشور هستند.

شیخ علی سلمان، رهبر جمعیت وفاق گفته است که دولت بحرین باید نمایانگر خواست مردم باشد.

در بحرین خاندان آل خلیفه حکومت می‌کند که از مذهب اهل تسنن پیروی می‌کند، درحالیکه بیش از 70 درصد مردم بحرین شیعه ‌مذهب هستند. شیعیان خواهان سهم بیشتری در حاکمیت هستند و سال‌هاست که از تبعیض دینی توسط خاندان حاکم آل خلیفه شکایت می‌کنند. آنها خاندان آل خلیفه را به سوءاستفاده از قدرت و فساد متهم می‌کنند.

در عين حال ، جميل کاظم  روز شنبه به شبکه خبري العالم گفت: جمعيت وفاق بعنوان بزرگترين نماينده ملت بحرین هرگز مشارکت در انتخابات ميان دوره را نخواهد پذيرفت و به تصميم ملت احترام خواهد گذاشت.

وی افزود: مشارکت گسترده مردم در تظاهرات دیروز که به دعوت جمعیت وفاق صورت گرفت، بيانگر ديدگاه بخش زيادي از جامعه بحرين بود، به طوري که آنها نظام سياسي آل خليفه و ساختار باطل آن را هدف قرار دادند.

جميل کاظم تاکید کرد: مخالفت مردم با مشارکت در انتخابات ميان دوره ای، به معني مخالفت با نظام سياسي برخاسته از تبعيض مذهبي، استبداد و فساد مالي و اداري است.

عضو شوراي مرکزي جمعيت وفاق خاطرنشان کرد: تصميم جمعيت وفاق مبني بر تحريم انتخابات میان دوره ای بر اساس نتيجه تجارب تلخ گذشته در زمينه تعامل با نظام حاکم و عدم احترام آل خليفه به اراده مردم اتخاذ شده است.

جمیل کاظم خاطرنشان کرد: عدم مشارکت در انتخابات باعث خواهد شد، نظام حاکم از مشروعیتی که می خواست از طریق انتخابات بهرمند شود، محروم شود.</TEXT>
</DOC>
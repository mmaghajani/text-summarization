<?xml version="1.0" encoding="utf-8" ?>
<DOC>
<DOCNO>043</DOCNO>
<DATE-TIME>1389/12/01</DATE-TIME>
<CATEGORY>سیاسی</CATEGORY>
<TITLE>آخرین اخبار از تحولات بحرین </TITLE>
<SUMMARY>"علی الفرج" از فعالان سیاسی بحرین اظهار داشت: استعفای دولت تنها و مهمترین درخواست مخالفان و تظاهرات کنندگان نیست؛ بلکه آنها خواهان تغییرات ریشه ای در کشور هستند که مهمترین آن تغییر قانون اساسی سال 2002 میلادی است که حمد بن عیسی آل خلیفه ، آن را تدوین کرد.</SUMMARY>
<NARRATIVE></NARRATIVE>
<TEXT>
دبیر کل مجمع دموکراتیک بحرین از تصمیم گروه های مخالف برای برگزاری تظاهراتی گسترده در سه شنبه آینده خبر داد.

"فاضل عباس" روز یکشنبه در گفت و گو با شبکه العالم اظهار داشت: گروه های سیاسی و مخالفان نسبت مقاصد دستگاه حاکم در قبال معترضان در میدان اللولوه مطمئن نیستند، و حمله دوباره نیروهای امنیتی و ارتش به مردم همچنان امکانپذیر است.

وی افزود: مخالفان تصمیم گرفته اند سه شنبه آینده تظاهرات گسترده ای را از میدان "دیان" به سمت میدان اللؤلؤه به منظور همبستگی با جوانان در این میدان برگزار کنند.

فاضل عباس، هدف از دعوت به گفت و گو از سوی نظام بحرین را وقت کشی دانست و گفت: مرحله کنونی بحرین را می توان مرحله بی اعتمادی توصیف کرد، زیرا رژیم بحرین با عمل نکردن به وعده های گذشته خود که آخرین آن تکرار حمله به تظاهرکنندگان در جمعه گذشته بود، موجب بی اعتمادی مردم بحرین به نظام شد.

"عبدالله صالح"، نایب رئیس جمعیت عمل اسلامی بحرین در گفتگو با شبکه العالم با اشاره به اقدامات دولت بحرین برای دور زدن تحرکات مردمی با طرحهای فریبنده نظیر دعوت به گفتگو هشدار داد: دولت پس از آن که نتوانست از طریق خشونت به اهداف خود دست یابد، این طرح را در دستور کار خود قرار داده است.

وی تاکید کرد: پافشاری تظاهرکنندگان بیانگر پابیندی آنها به مطالباتشان است، و مردم تا تحقق مطالبات خود، میدان اللؤلؤه را ترک نخواهند کرد.

صالح درباره انگیزه خروج ارتش بحرین از خیابانها گفت: دولت در مقابله با معترضان در بامداد روز پنجشنبه مرتکب اشتباهی شد که دیر هنگام به این اشتباه خود پی برد و آن اشتباه این بود که اعتراضات مسالمت آمیز را نمی توان با ارتش و نیروهای ضدشورش پاسخ داد و درگیری به معنای ریختن نفت روی آتش است.

عبدالله صالح تصریح کرد: اشتباه دولت در سرکوب تظاهرات مسالمت آمیز مردم، عواقب زیادی برای آن به همراه خواهد داشت که در آینده به آن پی خواهد برد .

صالح گفت: با وجود خروج ارتش از خیابانها، تفکر سلطه جویانه همچنان بر رژیم حاکم است، و این رژیم در صورت لزوم، ارتش را به خیابانها باز خواهد گرداند.

وی تصریح کرد: نیروهای ضد شورش از میدان اللؤلؤه خارج نشده و فقط اندکی از آن دور شده اند، و احتمال آن می رود که مسئولان بحرینی حماقت دیگری را مرتکب شوند.

دبیرکل جنبش خلاص بحرین تاکید کرد، خواست اصلی مردم این کشور سرنگونی کامل رژیم بحرین است و نه تغییر دولت.

در همین حال، "عبدالرووف الشایب" نیز در گفت و گو با شبکه العالم اظهار داشت: مردم و همه گروههای سیاسی، خواست خود را از طریق راهپیمایی اعلام کرده، و بر لزوم سرنگونی رژیِم و نه دولت تاکید کرده اند و استعفای دولت و تشکیل دولت دیگر از سوی آل خلیفه را به طور کلی مردود می دانند.

وی با اشاره به اینکه مردم خواهان مشروطه سلطنتی نیستند، افزود: پس ازسرکوب تظاهرکنندگان توسط رژیم، محافل بین المللی به شکل گسترده ای این اقدام را محکوم کرده و بسیاری ازکشورهای غربی توافقنامه ها وقراردادهای تسلیحاتی خود را لغو کردند تا از این طریق، پادشاه بحرین را مسوول همه حوادث کشور معرفی کنند.

الشایب با اشاره به شهادت و یا مفقود شدن بیش از 70 تن از مردم بحرین، در روزهای اخیر گفت: شهادت این افراد درنتیجه اقدامات جنایتکارانه رژیم بحرین است، درنتیجه این رژیم باید سرنگون شده و همه افرادی که در این جنایتها دست داشته اند محاکمه شوند.

وی افزود: جنبش مردم بسیار مسالمت آمیز بوده است، اما سرکوب و کشتارها هرقدر ادامه داشته باشد، مردم از خواست خود عدول نخواهند کرد.

دبیر کل جنبش خلاص بحری خاطرنشان کرد: جنبش مردمی بحرین، رنگ و بوی قومی و طایفه ای ندارد و فراخوان اتحادیه های بحرین برای اعتصاب عمومی، مربوط به همه اقشار مختلف جامعه است.

وی گفت: تا زمانی که مردم، دولتی به نمایندگی از خود تشکیل دهند باید دولت نجات موقت تشکیل شود چرا که قانون انتخابات پارلمانی بیانگر خواست واقعی همه اقشار مختلف مردم نیست.

"علی الفرج" از فعالان سیاسی بحرین اظهار داشت: استعفای دولت تنها و مهمترین درخواست مخالفان و تظاهرات کنندگان نیست؛ بلکه آنها خواهان تغییرات ریشه ای در کشور هستند که مهمترین آن تغییر قانون اساسی سال 2002 میلادی است که حمد بن عیسی آل خلیفه ، آن را تدوین کرد.

وی افزود : تغییر پارلمان نیز یکی دیگر از خواسته های مهم ما به شمار می رود زیرا این پارلمان نماینده ملت نیست و از دل انتخاباتی ظاهری و ساختگی بیرون آمده است.

علی الفرج خاطر نشان کرد: سازوکار رژیم در مملکت داری، وضعیت را به جدایی رژیم از مردم کشانده است و همین مساله مردم بحرین را مجبور کرده است که برای درخواست تعدیلات قانونی و برخورداری از آزادی های عمومی یا تغییر کامل رژیم تظاهرات کند.

نماینده سابق فراکسیون الوفاق در پارلمان بحرین، با هشدار درباره تاخیر نظام این کشور در پاسخ به مطالبات مخالفان، تاکید کرد که این مطالبات کاملا ملی است و هیچگونه جنبه طایفه ای ندارد.

جلال فیروز دیگر فعال سیاسی بحرینی هم در گفت و گو با شبکه العالم اظهار داشت: ما در مرحله ای بسیار حساس قرار داریم، و ملت بحرین در نتیجه اقدامات خشونت آمیز و وحشیانه نیروهای امنیتی دولت در حمله به مردم در نیمه شب و تیراندازی مستقیم به سوی تظاهرکنندگان، بسیار خشمگین است.

وی با بیان اینکه تظاهرات مردم مسالمت آمیز و برای تاکید بر حقوق مشروعشان است، تاکید کرد: از ابتکار ولیعهد برای گفت و گو استقبال می شود، ولی مخالفان از 9 سال قبل خواستار گفت و گو هستند و هیچ پاسخی به آنها داده نشده است، و ما از این نگران هستیم که دیگر برای مطرح کردن این ابتکار دیر شده باشد.

جلال فیروز خاطرنشان کرد: مخالفان از نظام می خواهند به آنها نشان دهد که مطالبات آنها، بویژه تغییر نخست وزیری که بیش از 40 سال بر کشور حکومت می کند، قابل مذاکره است.

این نماینده سابق پارلمان بحرین گفت: تظاهرات مردم مسالمت آمیز و برخاسته از احساس آنها درنتیجه وجود ظلم، استبداد، فساد،غارتگری، نبود آزادی کافی و کشتار گروهی از فرزندان بیگناه این کشور است.

وی تاکید کرد: مردم اکنون از گروه های سیاسی هم پیشی گرفته و مطالبات خود را افزایش داده اند به صورتی که ممکن است گروه های سیاسی هم نتوانند مردم را کنترل کنند.

جلال فیروز با اشاره به فراخوان برای اعتصاب عمومی در بحرین در روز یکشنبه ، خاطرنشان کرد: این فراخوان از سوی جمعیت های مردمی، سازمان های کارگری و نهادهای غیر دولتی حمایت می شود.

وی با بیان اینکه بیشتر نیروهای وزارت کشور آسیایی و یا از دیگر کشورهای عربی هستند، و برخی از آنها حتی نمی توانند عربی صحبت کنند، گفت: حتی بحرینی های اهل تسنن از سوی مزدوران بیگانه که به آنها تابعیت بحرینی داده شده است، مورد اذیت و آزار قرار می گیرند.

جلال فیروز تاکید کرد: مخالفان بر ضرورت تغییر نخست وزیر و تشکیل دولتی منتخب بر اساس توافقات صورت گرفته بین مردم و نظام در سال 2001 تاکید دارند.

وی با هشدار درباره پیامدهای تاخیر در پاسخ به مطالبات مردم، گفت: خشم ملت بحرین به دلیل بی توجهی نظام به پیمان خود با مردم در گذشته و پاسخ ندادن به درخواستهای مخالفان برای گفت و گو و حل مشکلات و مسائل باقیمانده است.

جلال فیروز خاطرنشان کرد: شعارهای همه تظاهرکنندگان ملی گرایانه و ضد طایفه گری است، و مردم در تظاهرات هزاران پرچم بحرین را با خود حمل می کنند، ولی دولت در مقابل با برگزاری تظاهرات شعارهایی تفرقه افکنانه سر می دهد و فتنه انگیزی می کند، و برای فرار از مشکلات، تظاهرکنندگان را به گرایش به خارج متهم می کند.

نماینده سابق فراکسیون الوفاق در پارلمان بحرین، با اشاره به حضور شمار بسیاری از مردم در میدان "اللؤلؤهئ" و دیگر میادین شهر منامه از جایگزینی نیروهای وزارت کشور  در برخی مناطق به جای ارتش خبر داد.

 "جلال فیروز" شامگاه شنبه در گفت و گو با شبکه العالم اظهار داشت: اوضاع داخلی کشور بحرانی و نا مشخص است و با وجود آنکه شاهد برخی تحرکات از سوی دولت برای دستیابی به راه حل بودیم، هنوز به نتیجه ای نرسیده ایم و راه حل واقعی مشکلات، بدون پاسخ به مطالبات مشروع ملت ایجاد نخواهد شد.

 جلال فیروز تاکید کرد: ملت بحرین و گروه های سیاسی، رژیم این کشور را به اعطای حقوق طبیعیشان در تظاهرات و حق اظهار نظر مجبور می کنند، تا جائیکه این رژیم، دیگر مردم را با استفاده از زور سرکوب نخواهد کرد.

وی با دعوت از دولت برای ورود به گفت و گویی جدی با گروه های مخالف، گفت: مهمترین مطالبات مخالفان در کشور، ایجاد مشروطه سلطنتی، شراکت پارلمان با دولت در اداره امور کشور، و منتخب بودن قوه مجریه و یا مورد توافق بودن آن از سوی همگان، است.

در همین حال، آخرین گزارش ها از بحرین حاکیست همزمان با سخنان ولیعهد بحرین به منظور آرام کردن موج اعتراض ها در این کشور، وزارت دفاع نیز از عقب نشینی ارتش از خیابانهای پایتخت خبر داد.

سخنگوی وزارت دفاع بحرین روز شنبه عقب نشینی نیروهای ارتش را از خیابان ها تائید کرد.

این سخنگو گفت: گردان های ارتش که برای برقراری امنیت و آرامش به خیابان ها آمده بودند، ماموریت خود را بخوبی انجام دادند.

ورود ارتش به صحنه اعتراض ها و تظاهرات مسالمت آمیز مردم  در منامه در روزهای گذشته موجب کشته شدن دست کم 7 نفر شده است .

منابع مخالفان بحرین همچنین از مفقود شدن 60 نفر و مجروح شدن بیش از 200 نفر از مخالفان دولت خبرداده اند.

سخنگوی ارتش بحرین اعلام کرد : روز شنبه نوزدهم فوریه  مقامات مسئول نظامی به آنها دستور دادند که به پادگان های خود بازگردند و از این پس پلیس مسئول برقراری امنیت در کشور است.

در همین ارتباط، سلمان بن حمد آل خلیفه ولیعهد بحرین امروز دستور عقب نشینی همه نیروهای ارتش را از خیابان ها صادر کرد و از نیروهای پلیس خواست برقراری نظم و حفظ آن را بر عهده بگیرند.

ولیعهد بحرین با صدور این دستور اعلام کرد برای آن که همه بتوانند نظرات خود را بیان کنند باید آرامش برقرار شود.

وی همچنین یک روز عزای عمومی برای کشته شدگان حوادث اخیر اعلام کرد.

این در حالیست که اتحادیه های کارگری بحرین خواستار آغاز اعتصاب از فردا(یکشنبه) شده اند

همچنین یک فعال بحرینی با اشاره به از هم گسیختگی رژیم بحرین، از وجود خبرهایی مبنی بر فرار نخست وزیر این کشور خبر داد.

شیخ "عیسی القصاص" عصر یکشنبه در گفتگو با شبکه خبری العالم اظهار داشت: وجود خبرهایی مبنی بر فرار نخست وزیر بحرین از این کشور، عقب نشینی گسترده رژیم و اجازه دادن به تظاهر کنندگان برای برگزاری تحصنی بزرگ در منطقه دیپلماتیک منامه که می تواند بر اقتصاد بحرین تاثیر بگذارد، از علائم این از هم گسیختگی است.

وی همچنین گفت: این عقب نشینی آشکار از سوی ولی عهد بحرین، هر چند تا کنون ظاهری بوده است اما نشان دهنده آن است که استفاده از زور با توجه به پایداری مردمی، بی فایده است. هیچ رژیمی نمی تواند چنین نافرمانی مدنی را تحمل کند زیرا تجربه کشورهای مختلف گواه این مسئله است.</TEXT>
</DOC>
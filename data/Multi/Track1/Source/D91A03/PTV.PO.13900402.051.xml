<?xml version="1.0" encoding="utf-8" ?>
<DOC>
<DOCNO>051</DOCNO>
<DATE-TIME>1390/04/02</DATE-TIME>
<CATEGORY>سیاسی</CATEGORY>
<TITLE>حكم ابد مخالفان، حکم ابد بحران بحرين </TITLE>
<SUMMARY>دادگاه بدوي فوق‌العاده در بحرين 8 نفر از رهبران مخالف را به زندن ابد و 13 نفر بقيه را به 2 تا 15 سال زندان محكوم كرد؛ هرچند، امكان فرجام‌خواهي براي اين عده وجود دارد.</SUMMARY>
<NARRATIVE></NARRATIVE>
<TEXT>
اين احتمال وجود دارد كه دادگاه فرجام احكام سبك‌تري صادر كند و يا پادشاه از اختيارات خود براي عفو برخي محكومان استفاده كند تا بتواند فضاي داخلي را به سود خود تغيير دهد؛ ولي هنوز هيچ چيزي به علت اختلافات در دربار و دولت مشخص نيست. 

بلافاصله بعد از صدور احكام دادگاه، مردم به اعتراض پرداختند و هزاران نفر سعي كردند خود را به مركز منامه برسانند و در شعارهاي خود خواستار رفتن پادشاه شدند. پليس بحرين با حمايت سربازان سعودي به مقابله با مردم برخاست و به آنان حمله كرد. 

احكام دادگاه بحرين آتشي را در جامعه اين كشور شعله‌ور ساخت كه هيچگاه خاموش نشده بود. ورود بحث‌برانگيز نيروهاي سعودي و اماراتي به اين كشور كوچك در جنوب خليج فارس، كه تنها نيم ميليون نفر جمعيت بومي دارد، و برقراري حكومت نظامي و حالت فوق‌العاده سبب شد كه از شدت تظاهرات به علت سركوب شديد كاسته شود؛ ولي به محض برچيده شدن حالت فوق‌العاده، مردم به خيابان‌ها آمدند تا مخالفت خود را با سياست‌هاي پادشاه نشان دهند. آخرين تجمع مخالفان دربرگيرنده 30 هزار نفر بود كه در مقياس جمعيت اندك كشور بسيار خيره كننده است. 

پادشاه بحرين، بعد از سخنراني ماه گذشته پرزيدنت اباما كه بر لزوم گفت‌وگوي داخلي تأكيد مي‌كرد، طرح گفت‌وگوي ملي را مطرح كرد،‌بدون آن‌كه زمان و چارچوب مشخصي را براي آن تعيين كند. وي تنها اين شرط را گذاشت كه گفت‌وگوها نبايد هيچ پيش‌شرطي نداشته باشد و همه چيز از نقطه صفر شروع شود. 

همراه با خيزش ملت‌هاي عرب در 8 ماه گذشته، مردم بحرين نيز خواستار تغييرات و اصلاحات در كشورشان شدند و از همان ابتدا نيز اكثريت مخالفان هدف‌هاي خود را بوضوح بيان كردند. خواست اصلي مردم برقراري پادشاهي مشروطه در كشور و تشكيل پارلمان بر اساس انتخابات آزاد و تعيين نخست وزير بر پايه اكثريت پارلماني و مقابله با فساد مالي خاندان حاكم و لغو تابعيت به غيربحريني‌هاست كه دولت سعي مي‌كند از آن طريق بافت جمعيتي را تغيير دهد. 

گرچه در ميان مخالفان گروه‌ها و احزابي با طرفدران كمتر هستند كه شعار تغيير ر‍ژيم و تبديل آن به نظام جمهوري را مطرح مي‌كردند، سياست‌هاي اخير دولت در سركوب مردم و كمك گرفتن از سعودي و امارت سبب راديكاليزه شدن جامعه بحرين شده و تعداد بيشتري از مردم را با اين احزاب همراه مي‌كند. 

در بحرين دو مجلس وجود دارد: يكي پارلمان 40 نفري كه اعضاي آن با رأي مردم انتخاب مي‌شوند و ديگري مجلس شوراي 40 نفري كه تمامي اعضاي آن را پادشاه تعيين مي‌كند. قوانين بايد به تصويب هر دو مجلس برسد. بنابراين، پادشاه مي‌تواند از طريق مجلس انتصابي تنها به قوانين دلخواه خود اجازه تصويب بدهد. 

صدور احكام سنگين دادگاه بحرين در محكوميت سران مخالف موجب بي‌اعتباري دعوت پادشاه به گفت‌وگوي ملي مي‌شود. وي مي‌پندارد كه اين احكام به وي كمك مي‌كند تا از موضع قوي‌تري وارد گفت‌وگو با مخالفان شود و يا ـ به عبارت ديگر ـ مي‌تواند با مخالفان ضعيف شده آسان‌تر گفت‌وگو كند. 

حزب معتدل «الوفاق» بحرين، كه 18 كرسي پارلمان را در انتخابات سال گذشته كسب كرد، در واكنش به احكام دادگاه فوق‌العاده ـ در اظهار نظري جالب ـ گفت كه «احكام زندان ابد به معناي ابدي كردن بحران در كشور است و موجب افزايش تنش در كشور مي‌شود». 

با اين حال، اين اعتقاد وجود دارد كه جنگ پنهاني قدرت در بحرين ميان پادشاه و وليعهد و نخست وزير، موجب گسترش بحران در اين كشور شده است. از زمان استقلال، در سال 1971، تا كنون يك نخست وزير بر اين كشور حكومت كرده است. در آن زمان قدرت به گونه‌اي تقسيم شد كه پدر پادشاه فعلي به اميري و عموي وي به نخست وزيري برسد. پادشاه مرد، ولي برادر وي، خليفه بن سلمان، همانند قذافي، قدرت را بيش از 4 دهه در دست دارد. 

برخي منابع آگاه مي گويند كه نخست وزير ابتكار عمل وليعهد و برادرزاده‌اش را در گفت‌وگو با مخالفان، كه در ابتداي تحصن مردم در ميدن مرواريد به اجرا درآمد، از ترس كم شدن اختياراتش عقيم گذاشت. بركناري وي و تعيين نخست وزيري بر اساس اكثريت پارلماني يكي از خواسته‌هاي مهم مخالفان در بحرين است. كنار گذاشته شدن وزيران دفاع و كشور و دربار نيز از ديگر خواسته‌هاي مردم بحرين است. 

سفر اخير وليعهد بحرين به امريكا و ديدار سرزده و بدون برنامه پرزيدنت اباما با وي در كاخ سفيد چنين تعبير شد كه امريكا مايل است اصلاحات در بحرين، قبل از رسيدن اوضاع به حالت انفجار و انقلاب، سرعت بيشتري پيدا كند. امريكا، بعد از عقب ماندن از دو انقلاب بزرگ در تونس و مصر، سعي مي‌كند تحولات منطقه عربي را به فرصتي براي حفظ منافع خود تبديل كند. بحرين پايگاه نيروي دريايي امريكاست و همجواري آن با عربستان و نزديك بودن جغرافيايي به ايران سبب شد كه واشنگتن، بر خلاف ديگر خيزش‌هاي عربي، از نهضت مردم بحرين حمايت نكند. 

سخنراني اخير پرزيدنت اباما خطاب به مردم و رهبران خاورميانه نشان داد كه واشنگتن احساس خطر مي‌كند كه ادامه وضعيت كنوني منافعش را در بحرين به خطر خواهد انداخت و، از اين رو، خواستار اصلاحات در اين كشور است. امريكا تلاش مي‌كند خود را در كنار مردم بحرين نشان دهد. 

با اين حال، احكام سنگين دادگاه در مورد رهبران مخالفت بحريني و به دادگاه كشاندن پزشكاني كه مجروحان حمله نيروهاي امنيتي به مردم را درمان كرده‌اند نشان مي‌دهد كه اختلاف قدرت در منامه، چنان زياد است كه نمي‌تواند به اصلاحات پيشنهادي امريكا تن دهد.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>041</DOCNO>
<DATE-TIME>1389/07/28</DATE-TIME>
<CATEGORY>سیاسی</CATEGORY>
<TITLE>افزايش بحران حقوق بشر در بحرين </TITLE>
<SUMMARY>گروهي از فعالان حقوق بشر نسبت به سياست کنوني دولت بحرين در افزايش شدت سرکوب شيعيان و مدافعان حقوق بشر در اين کشور ابراز نگراني کرده‌اند.</SUMMARY>
<NARRATIVE></NARRATIVE>
<TEXT>
سعيد الشهابي از جنبش آزادي بحرين، در گفت‌وگو با خبرنگار پرس تي‌وي در پاسخ به اين سئوال که در بحرين چه خبر است؟ عملکرد دولت منامه را در دوران انتخابات در اين کشور مورد انتقاد قرار داده‎اند. 

شهابي ضمن تصنعي خواندن انتخابات بحرين، اين انتخابات را وسيله‌اي براي سرکوب گسترده مردم مي‌داند و مي‌افزايد، اين سرکوب يک گروه خاص به وسيله دولت نبود بلکه رويارويي خانواده سلطنتي بحرين در مقابل مردم چه شيعه و چه سني بود. 

شهابي ادامه داد، بسياري از فعالان عرصه حقوق بشر مانند استادان و محققان مذهبي و فعالان مدني در بحرين دستگير شدند. اين افراد به اتهام فعاليت‌هاي تروريستي دستگير شده‌اند، اتهامي که حتي هم‌پيمانان بحرين نظير امريکا نيز آن را رد مي‌کنند. 

وي درباره صحت و چگونگي برگزاري انتخابات تصريح کرد، اين انتخابات بر اساس قانوني برگزار مي‌شود که از سوي خانواده سلطنتي تحميل شده و براي اعمال آن نيز همه‌پرسي برگزار نشده است. 

شهابي تاکيد کرد، به همين دليل نه ‌نتها خواستار تحريم اين انتخابات هستيم، بلکه تحريم آن‌چه بر اساس اين قانون غيرمشروع انجام مي‌شود را خواستاريم. انتخابات‌هاي گذشته در بحرين شکست کامل بوده‌اند و هيچ قانوني که نفع مردم را تضمين کند در پارلمان بحرين تصويب نشده است. اين پارلمان هر آن‌چه را که دولت مي‌خواهد مانند قانون تروريسم، قانون تجمع و قانون مطبوعات تصويب مي‌کند. 

وي با اشاره به اين که مخالفان نمي‌توانند نمايندگان بيشتري به پارلمان بفرستند و به اين دليل ما خواستار تحريم انتخابات هستيم، گفت: "کل نمايندگان شيعه که مي‌توانند انتخاب شوند 44 درصد کل نمايندگان پارلمان است و با اين تعداد نمي‌توان قانون دلخواه را تصويب کرد يا از تصويب لوايح دولت جلوگيري کرد." 

گفتني است چندي پيش، اعضاي کميته مشاوران بخش خاورميانه و شمال آفريقاي سازمان ديده‌بان حقوق بشر در نامه‌اي خطاب به شيخ حمد بن عيسي آل خليفه پادشاه بحرين از اقدامات سرکوب‌گرانه منامه به شدت انتقاد کرده‌اند. 

تنش‌هاي اخير در اين کشور که از ميانه ماه آگوست آغاز شد، با بازداشت شماري از اعضاي مطرح جوامع شيعي افزايش يافت. در حقيقت از ماه آگوست تاکون دولت بحرين بيش از 250 شيعه را بازداشت کرده است. 

مريم خواجه از مرکز حقوق بشر بحرين نيز به پرس تي‎وي گفت، دولت تاکنون حضور سازمان‎هاي بين‌المللي را براي نظارت بر انتخابات ممنوع کرده است، اعضاي يکي از دو سازماني که در بحرين مسئول نظارت بر انتخابات بودند نيز از فعاليت معلق شده‌اند. 

وي مي‌افزايد، سيستم قضايي بحرين مستقل نيست. تقريبا برگزاري يک محاکمه عادلانه و آزاد غيرممکن است. بسياري از افراد دستگير شده اعلام کردند که در زير شکنجه مجبور به اعتراف شده‌اند. بر اساس قوانين بين‌المللي و حتي بحرين، گرفتن اعتراف زير شکنجه قابل استفاده نيست اما در محاکمه‌هاي گذشته در بحرين ديده‌ايم که از اين اعترافات عليه متهمان استفاده شده است.</TEXT>
</DOC>
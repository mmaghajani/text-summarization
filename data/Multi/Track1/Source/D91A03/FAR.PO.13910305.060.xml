<?xml version="1.0" encoding="utf-8" ?>
<DOC>
<DOCNO>060</DOCNO>
<DATE-TIME>1391/03/05</DATE-TIME>
<CATEGORY>سیاسی</CATEGORY>
<TITLE>معارضان بحرینی طرح مذاکره با آل خلیفه را رد کردند</TITLE>
<SUMMARY>خبرگزاری فارس: همزمان با افزایش فشارهای بین‌المللی بر حکومت منامه، معارضان بحرینی پیشنهاد رژیم آل خلیفه برای مذاکره را رد کردند.</SUMMARY>
<NARRATIVE></NARRATIVE>
<TEXT>
به گزارش فارس، رژیم آل خلیفه همزمان با مطرح شدن پرونده حقوق بشر بحرین در دستور کار شورای حقوق بشر سازمان ملل تلاش دارد تا با اقدامات تاکتیکی از فشارهای بین المللی بکاهد.

وزیر دادگستری آل خلیفه از معارضان دعوت کرده تا پای میز مذاکره بنشینند تا درباره پایان خشونت ها مذاکره کنند.

در مقابل فعالان سیاسی در بحرین با رد این پیشنهاد تاکید دارند که خشونت‌های رژیم مادامی که مطالبات مردم ادامه داشته باشد به شدیدترین شکل علیه معترضان ادامه خواهد داشت.

در همین باره "مجید میلاد" در گفت‌وگو با العالم اظهار داشت که اظهارات وزیر دادگستری تنها جنجال رسانه ای است، و نشان می دهد رژیم در بحرانی واقعی بسر می برد؛ آل خلیفه هنگامی که احساس می کند فشارها بیشتر شده، و  تخلفاتش در زمینه نقض حقوق بشر مشخص می شود، تلاش می کند دست به مانور رسانه ای بزند.

عضو دبیرخانه جمعیت الوفاق بحرین افزود: این اظهارات در آستانه صدور گزارش کمیته حقوق بشر سازمان ملل در ژنو ایراد شده است، و نمی توان آن را تصمیمی جدی از سوی رژیم برای مذاکره و پایان دادن به بحران تلقی کرد.

مجید میلاد اظهارات وزیر دادگستری را بسیار مضحک توصیف کرد و گفت: این اظهارات در حالی مطرح می شود که آل خلیفه به دلیل اعمال خشونت مفرط علیه معترضان از سوی شورای حقوق بشر سازمان ملل در ژنو محکوم می شود.

پرونده حقوق بشر بحرین در پی گزارش‌های متعدد از جنایات رژیم ال خلیفه در بکارگیری گازهای سمی علیه معترضان و شکنجه‌های منجر به مرگ در زندان‌های رژیم، با اولویت در دستور کار شورای حقوق بشر سازمان ملل قرار گرفته است.

انتظار می‌ورد شورای حقوق بشر با صدور حکمی این اقدامات رژیم منامه را محکوم کند که ضربه ای بزرگ بر وجه رژیم آل خلیفه خواهد بود.</TEXT>
</DOC>
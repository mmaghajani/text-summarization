<?xml version="1.0" encoding="utf-8" ?>
<DOC>
<DOCNO>075</DOCNO>
<DATE-TIME>1391/02/13</DATE-TIME>
<CATEGORY>سیاسی</CATEGORY>
<TITLE>سازمان ملل از دمشق و گروه‌های مسلح سوریه انتقاد کرد </TITLE>
<SUMMARY>رئيس حافظان صلح سازمان ملل، دمشق و گروه‌هاي مسلح در سوريه را به نقض طرح صلح اتحاديه عرب و سازمان ملل متهم کرده است.</SUMMARY>
<NARRATIVE></NARRATIVE>
<TEXT>
به گزارش خبرگزاري فرانسه، هرو لادسوس روز سه شنبه (۱۲ ارديبهشت، ا مه) گفت، ضروري است همه احزاب گام‌هاي بيشتري براي توقف خشونت به هر شکلي که باشد، بردارند.

لادسوس در ادامه گفت، در حال حاضر ۲۴ تن از ناظران در سوريه مشغول به کار هستند؛ اين در حالي است که پيش از اين، تعداد اين افراد ۳۴ تن گزارش شده بود.

۱۲ نفر از سربازان سوري روز سه شنبه در درگيري با گروه‌هاي مسلح در استان شمال شرقي دير الزور کشته شدند.

از سوي ديگر گروه‌هاي حقوق بشر، نيروهاي دولتي را به بمباران يک روستا در استان شمال غربي ادلب متهم مي‌کنند که منجر به کشته شدن ۱۰ نفر شد.

با وجود آتش‌بسي که در ۱۲ آوريل به اجرا در آمد و حضور ناظران سازمان ملل براي نظارت بر آتش‌بس، خشونت‌هاي گزارش داده شده افزايش يافته است.

آتش‌بس قسمتي از طرح صلح شش ماده‌اي کوفي عنان، نماينده ويژه سازمان ملل و اتحاديه عرب در ماه مارس بود.

نخستين گروه از ناظران سازمان ملل در ساعات پاياني روز ۱۵ آوريل به دمشق وارد شدند. ماموريت اين ناظران بر اساس قطعنامه ۲۰۴۲ شوراي امنيت سازمان ملل که ۱۴ آوريل تصويب شد، مورد تاييد قرار گرفته بود.

ژنرال رابرت مود، رئيس هيات ناظران اعزامي سازمان ملل که روز يک شنبه به دمشق وارد شد، از طرفين خواست براي پايان دادن به "خشونت مسلحانه" همکاري کنند.</TEXT>
</DOC>
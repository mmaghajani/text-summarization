<?xml version="1.0" encoding="utf-8" ?>
<DOC>
<DOCNO>063</DOCNO>
<DATE-TIME>1390/12/11</DATE-TIME>
<CATEGORY>سیاسی</CATEGORY>
<TITLE>کمر ارتش آزاد سوریه شکست </TITLE>
<SUMMARY></SUMMARY>
<NARRATIVE></NARRATIVE>
<TEXT>
ارتش سوریه وارد محله آشوب‌زده باباعمرو در شهر حمص شد و با کنترل کامل این محله آرامش را به آن بازگرداند.

خبرنگار شبکه العالم در این شهر که تحولات آن را از نزدیک دنبال می‌کند به نقل از منابع آگاه ارتش سوریه تاکید کرد که حمله نهایی برای تصرف این محله مقارن صبح امروز آغاز شد که با دستگیری صدها تن از افراد مسلح و شورشیان خارجی آرامش به این محله بازگشت.

در همین حال برخی از منابع مطلع اعلام کرده‌اند برخی از شورشی‌ها که از حمله نهایی و احتمال کشته شدن یا دستگیر شدن خود مطلع بوده‌اند از شب گذشته اقدام به فرار به سمت مرزهای لبنان کرده‌اند که برخی از آنها به دام نیروهای ارتش سوریه افتادند.

بر اساس این گزارش مرزهای لبنان با سوریه هم به شدت ناآرام است و مسیرهای امنی که در طول چندماه گذشته از آن استفاده می‌کرده‌اند اکنون به صورت کامل در کنترل نظامیان سوری است و در این مسیر نیروهای ویژه لشکر چهارم زرهی سوریه موفق شده ده‌ها تن از نظامیان و افسران اطلاعاتی خارجی به خصوص اروپایی و ترک را دستگیر کند.

دستگیری این افسران که برخی دارای رتبه‌های بالایی در دستگاه امنیتی کشور خود هستند اکنون به چالشی پایان ناپذیر برای سران این کشورها تبدیل شده است. از جمله این افراد گروهی از افسران مخابرات ارتش فرانسه در حمص دستگیر شده‌اند که به شدت نگرانی پاریس را موجب شده است.

به گفته شاهدان عینی تعداد زیادی از اتباع کشورهای خارجی به خصوص تونس و لیبی در منطقه باباعمرو دستگیر شده‌اند که به نظر می‌رسد دلیل عمده آن بی‌اطلاعی و ناآشنایی آنها با شهر و مسیرهای فرار بوده است. از تعداد کشته‌ها اطلاعی در دست نیست اما شبکه الجزیره رقم 103 نفر را اعلام کرده است. </TEXT>
</DOC>
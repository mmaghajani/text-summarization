<?xml version="1.0" encoding="utf-8" ?>
<DOC>
<DOCNO>079</DOCNO>
<DATE-TIME>1391/03/04</DATE-TIME>
<CATEGORY>سیاسی</CATEGORY>
<TITLE>آغاز تغییر در موضع غرب علیه سوریه:آمریکا انتخابات سوریه را به رسمیت شناخت </TITLE>
<SUMMARY>خبرگزاری فارس: یک دیپلمات روس اعلام کرد که اندک اندک تایید بین‌المللی به نظام سوریه روی کرده و آمریکا انتخابات پارلمانی سوریه را که زمانی، مسخره خوانده بود، تایید کرده است.</SUMMARY>
<NARRATIVE></NARRATIVE>
<TEXT>
به گزارش فارس، یک منبع روسی اعلام کرد که واشنگتن تلویحا نتیجه انتخابات پارلمانی سوریه را پذیرفته و آن را به رسمیت شناخته است.

ناصر شراره خبرنگار روزنامه الاخبار با بیان این مطلب نوشت: امروز با برگزاری اولین جلسه پارلمان جدید سوریه، نظام سوریه طبق زمانبندی خود مرحله دوم اصلاحات سیاسی خود را با موفقیت اجرایی می‌کند و به پایان می‌رساند.

شراره با بیان اینکه از اصلاحات باقی‌مانده تشکیل دولت وحدت ملی و تاسیس هیئتی برای گفت‌وگوی ملی فراگیر است، تاکید کرد که به نظر می‌رسد در روند سیاسی موجود در سوریه، روسیه نیز شریک است و این امر به دلیل دو مسئله است:

اول) اعلام آمادگی مسکو برای میزبانی گفت‌وگوی ملی سوریه میان دولت و مخالفان که به آغاز روندی سیاسی منجر شود و در دمشق به نتیجه برسد.

دوم) همراهی بین‌المللی روسیه با گام‌های اصلاحی نظام سوریه از طریق جلب تایید بین‌المللی برای سوریه.

این دیپلمات روس که هویت وی فاش نشد، همچنین اعلام کرد که تلاش‌های مسکو در سطح هدف دوم است که کم کم دارد به نتیجه می‌رسد... واشنگتن به طور صمنی نتایج انتخابات سوریه را به رسمیت شناخته است در حالی که قبلا آن را نمایش مضحک خوانده بود.

این دیپلمات تاکید کرد که این تغییر موضع اساسا به این بازمی‌گردد که آمریکا قانع شده است که باید میان درخواست کناره‌گیری اسد از قدرت و حفظ تداوم [موجودیت] کشور و نهادهای آن تفاوت قائل شود بخصوص ارتش سوریه. همچنین آمریکا متقاعد شده است که موضع چین و روسیه که مخالف براندازی نظام سوریه هستند، تغییر نخواهد کرد. حال آنکه باید این امر را نیز افزود که آمریکا پس از تجربه لیبی دریافته است که تحریک به ایجاد خلأ سیاسی و بی‌دولتی در سوریه، خطرناک است چرا که در این صورت نیروها و جریان‌های اسلام‌گرای افراطی آن را پر می‌کنند.

الاخبار افزود: در کشاکش این تغییر موضع بین‌المللی -بر اساس اعلام این منبع روسی- امروز پارلمان سوریه اولین نشست خود را برگزار می‌کند و احتمال دارد نمایندگان مخالفان داخلی آن را به دلیل آنچه تخلفات در آراء شمارش خواندند، تحریم کنند</TEXT>
</DOC>
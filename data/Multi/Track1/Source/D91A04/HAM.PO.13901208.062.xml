<?xml version="1.0" encoding="utf-8" ?>
<DOC>
<DOCNO>062</DOCNO>
<DATE-TIME>1390/12/08</DATE-TIME>
<CATEGORY>سیاسی</CATEGORY>
<TITLE>همه‌پرسی در سوریه برای آغاز اصلاحات سیاسی </TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > خاورمیانه  - گروه بین‌الملل: 
مردم سوریه روز گذشته در ادامه روند اصلاحات این کشور به پای صندوق‌های رأی رفتند تا در همه‌پرسی درباره قانون‌ اساسی جدید این کشور شرکت کنند؛ قانون اساسی جدیدی که اجرای آن می‌تواند به بحران این کشور پایان دهد.

رای‌گیری درباره قانون اساسی جدید سوریه روز گذشته ساعت ۷ صبح به وقت محلی در بیش از ۱۳ هزار و ۸۰۰ حوزه آغاز شد. دولت سوریه اعلام کرده است که 14/6 میلیون نفر از مردم این کشور واجد شرایط شرکت در این همه‌پرسی هستند که قدم بزرگی برای تغییر وضعیت سیاسی در این کشور به حساب می‌آید. درصورت رأی مثبت مردم به اصلاحات صورت گرفته در قانون اساسی سوریه که توسط کمیته‌ای تعیین شده از سوی بشار اسد، رئیس‌جمهور این کشور صورت گرفته است انتخابات چند‌حزبی پارلمان این کشور ظرف مدت 3 ماه برگزار می‌شود. تکثر سیاسی و لغو ماده هشتم قانون اساسی که حزب بعث را حزب حاکم سوریه معرفی می‌کرد از مهم‌ترین تغییرات صورت گرفته در قانون اساسی این کشور به حساب می‌آید. در قانون اساسی جدید، ماده هشتم لغو شده و مشارکت همگانی و تکثر سیاسی با حضور احزاب مختلف بر خلاف گذشته به‌عنوان رکن نظام حکومتی سوریه درنظر گرفته شده است.

در این قانون اساسی همچنین بر خلاف گذشته دیگر دوران ریاست‌جمهوری در این کشور بدون محدودیت نیست و یک فرد تنها می‌تواند 2 دوره۷ ساله سمت ریاست‌جمهوری را که براساس قانون اساسی سیاست‌های کلی این کشور را تعیین می‌کند بر عهده داشته باشد. براساس قانون اساسی جدید سوریه انتخابات ریاست‌جمهوری این کشور از این به بعد رقابتی خواهد بود و مردم دیگر برای تایید یک نفر به پای صندوق رأی نمی‌روند. بر این اساس نامزدهای رسیدن به مقام ریاست‌جمهوری سوریه باید بالای ۴۰ سال سن داشته و حداقل ۱۰ سال در سوریه زندگی کرده باشند. همه‌پرسی قانون اساسی در ادامه روند اصلاحات سوریه در حالی برگزار می‌شود که کشورهای غربی و عربی با برگزاری کنفرانسی موسوم به «دوستان سوریه» و اقدام برای مسلح‌کردن مخالفان، در تلاش برای تغییر رژیم در این کشور هستند. 

مخالفت غرب با همه‌پرسی

با وجود برگزاری این همه‌پرسی کشورهای غربی و عربی همچنان بر مخالفت خود با روند اصلاحات در سوریه پافشاری می‌کنند. در همین راستا، دولت آمریکا این همه‌پرسی را بی‌اهمیت دانسته و آن را خنده‌دار خوانده است. احمد داوود اوغلو، وزیر امور خارجه ترکیه هم در اظهاراتی تند این همه‌پرسی را رد کرده است. گروهی از مخالفان سوریه هم به بهانه اینکه اصلاحات صورت گرفته در قانون اساسی توسط دولت صورت گرفته آن را بی‌معنا توصیف کرده‌اند.

مرحله‌ای جدید در سوریه

ولید المعلم، وزیر خارجه سوریه روز گذشته با شرکت در همه‌پرسی قانون اساسی این کشور اعلام کرد که این قانون، سوریه را به مرحله جدیدی منتقل می‌کند. وی با اشاره به اینکه سوریه با این قانون اساسی جدید قدرتمندتر از گذشته عمل می‌کند گفت: ملت سوریه مستحق داشتن این قانون اساسی است که کشور را به مرحله مشارکت احزاب مختلف سیاسی و دمکراسی می‌رساند. المعلم درخصوص مداخله کشورهای غربی در امور داخلی سوریه تأکید کرد: این کشورها باید مسائل داخلی خود را حل و‌فصل و سوریه را به حال خود رها کنند.</TEXT>
</DOC>
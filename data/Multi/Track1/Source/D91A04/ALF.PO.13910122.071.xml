<?xml version="1.0" encoding="utf-8" ?>
<DOC>
<DOCNO>071</DOCNO>
<DATE-TIME>1391/01/22</DATE-TIME>
<CATEGORY>سیاسی</CATEGORY>
<TITLE>ادعای تازه اردوغان درباره سوریه </TITLE>
<SUMMARY></SUMMARY>
<NARRATIVE></NARRATIVE>
<TEXT>
نخست وزیر ترکیه با اشاره به درگیری های روز گذشته در مرز این کشور با سوریه گفت : دمشق به مرز ترکیه تجاوز کرده و ما اقدامات مناسب را در واکنش به آن انجام می دهیم.

به گزارش مهر به نقل از روزنامه حریت، "رجب طیب اردوغان" که امروز سه شنبه درجمع خبرنگاران سخن می گفت با بیان این مطلب در ادامه گفت : این اقدام سوریه تجاوز آشکار به مرزها محسوب می شود ما این تجاوز را بررسی کرده و پاسخ مناسب را به آن خواهیم داد. 

نخست وزیر ترکیه در ادامه تهدیدات خود علیه سوریه گفت : ترکیه در پاسخ به این اقدام سوریه همان اقدامی را انجام خواهد داد که کشورهای دیگر در زمان مواجه شدن با چنین شرایطی انجام می دهند. این حق ترکیه است که این کار را انجام دهد.

به نوشته حریت، درجریان درگیری دیروز در اردوگاه پناهندگان سوری در مرز ترکیه، دو فرد ترک و چند سوری زخمی شدند.

در همین رابطه وزارت خارجه ترکیه روز گذشته در راستای اقدامات ضد سوری خود کاردار سفارت دمشق در آنکارا را احضار کرد. 

وزارت خارجه ترکیه با احضار کاردار سوریه بدون در نظر گرفتن واقعیت های موجود در این کشور و اقدامات خرابکارانه گروه های مسلح مراتب اعتراض خود را به درگیری مسلحانه در مرزهای ۲ کشور در استان کیلیس ابراز کرد.
ترکیه مدعی است نیروهای ارتش سوریه به سوی مخالفان سوری که سعی داشتند وارد ترکیه شوند تیراندازی کردند که منجر به کشته شدن ۲ سوری و زخمی شدن ۲۱ نفر شده است. </TEXT>
</DOC>
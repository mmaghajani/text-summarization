<?xml version="1.0" encoding="utf-8" ?>
<DOC>
<DOCNO>095</DOCNO>
<DATE-TIME>1391/01/23</DATE-TIME>
<CATEGORY>اجتماعی</CATEGORY>
<TITLE>تاثیر قانون جدید سربازی در زندگی جوانان </TITLE>
<SUMMARY></SUMMARY>
<NARRATIVE></NARRATIVE>
<TEXT>
روزهای گذشته سازمان نظام وظیفه تغییرات جدید اعمالی در قانون نظام وظیفه را رسماً اعلام کرد.

به گزارش «خبرنامه دانشجویان ایران»؛ طبق آخرین تغییرات اعلام شده از سوی این سازمان کسر خدمت‌هاي ناشي از سابقه جبهه و جانبازي والدين و مدارك تحصيلي دانشگاهي متوقف شد.


بدین سبب كسر خدمت به سبب مدرك تحصيلي دانشگاهي در سال ۱۳۹۱ متوقف گرديده و صرفاً شامل مشمولاني مي‌گردد كه تا پايان سال ۱۳۹۰ به خدمت اعزام شده‌اند. با این اوصاف از این به بعد یک دانشجوی پسر دارای مدرک کارشناسی ملزم به ۲۱ ماه خدمت سربازی می‌شود.

این روزها حذف کسر خدمت مدرک تحصیلی دانشگاهی بدون اغراق موضوع اصلی مورد چالش و بحث در میان دانشجویان پسر دانشگاه هاست.

طبق آمار اعلامی از سوی سازمان سنجش آموزش کشور میزان پذیرفته شدگان در آزمون کارشناسی شامل ۶۰درصد دختر و ۴۰ درصد پسر بوده است. این آمار در آزمون کارشناسی ارشد به ۷۰درصد دختر و ۳۰ درصد پسر تغییر می‌کند.

کارشناسان دلیل کاهش ۱۰درصدی میزان قبولی دانشجوی پسر در آزمون کارشناسی ارشد نسبت به آزمون کارشناسی را بالا رفتن میزان درگیری پسران با برخی مسائل و دغدغه‌های اجتماعی از جمله نگرانی‌ها در خصوص کار، مسکن، ازدواج و البته "سربازی" می‌دانند.

با توجه به برخی تغییرات صورت گرفته در قانون نظام وظیفه و شدت بخشیده شدن نگرانی جوانان در خصوص سربازی کاهش ۲۰ درصدی میزان قبولی دانشجویان پسر به جای ۱۰ درصد در آزمون کارشناسی سال آتی خیلی دور از انتظار نخواهد بود.

قبولی ۸۰ درصدی دختران در مقابل قبولی ۲۰ درصدی پسران در تحصیلات تکمیلی در حالی قابل تصور است که این دانشجویان ۲۰ درصدی پسر پس از فارغ التحصیلی باید دوره ۲۱ ماهه سربازی را پشت سر بگذارند و عملا تا ۲۱ ماه توان ورود به بازار کار را نخواهند داشت.

از طرفی دیگر با توجه به ساختار های بعضاً نادرست در نظام سربازی عموماً دانشجویان در تخصص خودشان به کار گرفته نمی شوند، از این رو افرادی که کارت پایان خدمت خود را دریافت می کنند، ۲ سال از فضای علمی فاصله گرفته اند و توان رقابت با برخی دختران که ۲ سال فضا برای کار کردن و حضور در عرصه های علمی داشته اند را نخواهند داشت، بدین گونه به نظر می رسد کشور در مشکل بزرگی در داشتن نیروی پسر کارآمد و تحصیل کرده در آینده ای نزدیک خواهد داشت.

۲۱ ماه سربازی اجباری برای پسران فرصت شرکت ۲ بار آزمون چه در مقطع کارشناسی ارشد چه در مقطع دکتری را برای خانم ها فراهم می آورد.

البته اخیراً اقداماتی از جمله پذیرش دانشجو در دانشگاه های پیام نور صورت گرفته است اما فاصله ای که ۲۱ ماه خدمت سربازی برای پسرها ایجاد می کند به هیچ وجه با چنین اقداماتی جبران نمی شود. البته شاید در نگاه اولیه این امر کافی باشد اما در خصوص نخبگان دانشگاهی که در دانشگاه های طراز بالا تحصیلات خود را تمام کرده اند به هیچ وجه قابل جبران نیست.

از سویی دیگر طبق اعلام سازمان نظام وظیفه افراد دارای مدارک تحصیلات تکمیلی باید ۲۱ ماه به خدمت سربازی بروند و در صورت امریه شدن از سوی نهاد یا ارگانی جهت انجام پروژه به جای سربازی این مدت به ۲۴ ماه افزایش پیدا خواهد کرد.

این امر باعث شده است جوان ایرانی که حتی یک روز هم در زندگی او بسیار پر ارزش قلمداد می شود زیر بار این افزایش ۳ ماه مدت سربازی نرود و اقدام به سربازی در مکان هایی چون پادگان ها و کفایت به حداقل ها کند که این نیز برای کشور بسیار مضر خواهد بود.

دانشجوی نخبه جوانی که می تواند ۲ سال برای این کشور تحقیقات علمی کند و به بالا رفتن طراز علمی آن کمک کند به خاطر کم شدن ۳ ماه از مدت سربازی اش زیر بار کارهای معمولی و وقت تلف کردن در پادگان ها خواهد رفت.

یکی از دیگر مسائلی که قوانین جدید نظام وظیفه به وجود آورده است بالا بردن سن ازدواج حداقل ۳ ماه و حتی به سبب برخی آسیب ها به بیش از ۶ ماه است.

با در نظر گرفتن سطح توقع بالای خانواده ها، نبود و کمبود فضای کار مناسب، تحصیلات پایین تر پسران نسبت به دختران، گرانی مسکن و مایحتاج تشکیل زندگی اولیه باید به پسران جوانان حق داد که تا حدود سن ۳۰ سالگی! حرفی هم از ازدواج نزنند!

حال سازمان نظام وظیفه هر چند یک ارگان نظامی باشد باید برخی مصالح نظام و آینده کشور را در نظر بگیرد سپس اقدام به تغییر در برخی قوانین خود دهد.

گرچه به نظر می رسد مشکل نظام وظیفه با بیشتر یا کمتر شدن ۳ ماه از سربازی حل نخواهد شد بلکه این ساختار سربازی است که باید در نهادهای نظامی تغییر کند.</TEXT>
</DOC>
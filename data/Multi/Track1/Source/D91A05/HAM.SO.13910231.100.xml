<?xml version="1.0" encoding="utf-8" ?>
<DOC>
<DOCNO>100</DOCNO>
<DATE-TIME>1391/02/31</DATE-TIME>
<CATEGORY>اجتماعی</CATEGORY>
<TITLE>25 خبر مهم درباره سربازی؛ گسترش معافیت‌ها؛ خبر خوش برای متاهلین </TITLE>
<SUMMARY></SUMMARY>
<NARRATIVE></NARRATIVE>
<TEXT>
پلیس > نظام وظیفه  - همشهری‌آنلاین:
رئیس سازمان وظفه ناجا گفت: مشمولان متاهل در صورتی که وضعیت خدمتی خود را در موعد مقرر مشخص کنند، اضافه خدمت آنان بخشیده خواهد شد.

سردار سید حمید صدرالسادات درباره سربازان فراری و مشمولان غایب گفت: بر اساس قانون آن دسته از مشمولانی که بیش از یک سال غیبت داشته باشند علاوه بر اینکه 6 ‌ماه اضافه خدمت به آنان تعلق می‌گیرد سرباز فراری محسوب شده و مطابق قانون به دادگاه اعزام و محاکمه می‌شوند.

مهمترین اظهارات رئیس سازمان وظیفه ناجا  در زیر آمده است:

1
 •آن دسته از مشمولان غایب و فراری که تا 3 خرداد سال‌جاری وضعیت خدمتی خود را مشخص کنند، دستگیر نشده و به سیستم قضایی معرفی نمی‌شوند.
 
2
 •افزایش حقوق سربازان نیازمند تامین اعتبار از سوی دولت است.
 
3
 •مشمولان متاهل در صورتی که وضعیت خدمتی خود را در موعد مقرر مشخص کنند، اضافه خدمت آنان بخشیده خواهد شد.
 
4
 •در قانون جدید پیش‌بینی شده که میانگین حقوق سربازان افزایش یابد که این موضوع نیازمند تامین اعتبار از سوی دولت است که البته پیگیری‌های آن نیز بر عهده جای دیگری است.
 
5
 •در قانون جدید مزایا و افزایش حقوق خوبی برای سربازان پیش‌بینی شده است. این امر در صورتی که اعتباراتش از سوی دولت تامین شود، میسر خواهد شد.
 
6
 •خرید و فروش سربازی وجود ندارد و هر صحبتی که در این زمینه مطرح شود، شایعه و کذب است. در آینده نیز امکان خرید و فروش خدمت سربازی وجود نخواهد داشت.
 
7
 •تلاش بر این است که سربازان در استان یا استان همجوار محل سکونت خود به کار گرفته شوند. البته باید به این نکته نیز توجه کرد که همه استان‌ها ظرفیت تامین نیروی مورد نیاز خود را ندارند.
 
8
 •در حوزه مرزبانی به نیروهای زیادی احتیاج داریم که همه این افراد را نمی‌توان از استان‌های مرزی تامین کرد.البته تلاشمان این است که نیروهای مرزبانی را از استان‌های مرزی یا استان‌های حاشیه مرزی تامین کنیم.
 
9
 •در قانون قدیم به این صورت بود که مشمولان در صورتی که از طریق آزمون ورودی در دانشگاه‌ پذیرفته شوند معافیت تحصیلی می‌گیرند. اما در قانون جدید دانشجویان دانشگاه‌های پیام نور، علمی کاربردی و سایر دانشگاه‌هایی که پذیرش در آنها بدون کنکور است، می‌توانند در دانشگاه ثبت‌نام و معافیت تحصیلی بگیرند.
 
10
 •در قانون جدید مهلت تعیین تکلیف فارغ‌التحصیلان از 6 ماه به یک سال افزایش پیدا کرده است. مشمولانی که دیپلم گرفته‌اند یک سال فرصت دارند تا وضعیت سربازی خود را مشخص کنند.
 
11
 •امکان انصراف از تحصیل برای یک بار نیز به دانشجویان ذکوری که به سربازی اعزام نشده‌اند، فراهم شد.
 
12
 •اجرای طرح تعویض کارت‌های معافیت کاغذی با کارت هوشمند؛ از دی‌ماه که این طرح آغاز شده تاکنون بیش از 520 هزار نفر برای تعویض کارت‌های معافیت کاغذی خود با کارت هوشمند به دفاتر پلیس + 10 مراجعه کرده‌اند.
 
13
 •از شهروندان می‌خواهم هرچه سریعتر نسبت به تعویض کارت‌های خود اقدام و زمان آن را به روزهای آخر موکول نکنند چرا که احتمال تمدید مجدد این طرح وجود ندارد و مهلت فعلی تا ابتدای تیرماه است.
 
14
 •اجرای طرح تعویض کارت‌های پایان خدمت نیز از اواسط تیرماه در دفاتر پلیس + 10 آغاز خواهد شد اما زمان‌بندی دقیق آن در آینده از سوی سازمان وظیفه عمومی اعلام می‌شود.
 
15
 •انهدام 10 باند جعل و جازنی کارت‌های پایان خدمت و معافیت در سال گذشته؛ در همین راستا 111 نفر نیز دستگیر شدند.
 
16
 •البته در بعضی از این موارد این افراد اقدام به جعل کارت نکرده بودند بلکه اقدامات مجرمانه آنان مربوط به فرایندی بود که در مسیر ثبت درخواست معافیت اعمال می‌شد. به عنوان مثال این افراد در موضوعاتی نظیر معافیت‌های پزشکی یا جازنی کارت‌های پایان خدمت اقدام به جعل می‌کردند.
 
17
 •ثبت درخواست تعویض کارت‌های معافیت یا پایان خدمت کاغذی با هوشمند برای افراد خارج از کشور؛ این افراد می‌توانند به سفارت جمهوری اسلامی در کشورهایشان مراجعه یا به افرادی وکالت بدهند تا کارهای آنان را داخل کشور پیگیری کنند.
 
18
 •استقبال شهروندان از بخشودگی‌های اضافه خدمت را بسیار عالی؛ خودمان نیز پیش‌بینی نمی‌کردیم که چنین استقبالی از طرح بخشودگی‌های اضافه خدمت که مهلت آن تا سوم خرداد سال جاری است به عمل آید چرا که پیش‌بینی‌های ما بر این بود که در ماه‌های اولیه امسال با توجه به قانون جدید وظیفه عمومی با کاهش نیرو مواجه شویم.
 
19
 •سربازان متناسب با مدرک تحصیلی و نیازی که وجود دارد درجه‌بندی می‌شوند.
 
20
 •از میان افرادی که به خدمت اعزام می‌شوند بین 24 تا 25 درصد آنان دارای مدرک فوق دیپلم به بالا هستند.
 
21
 •از سال 88 کارت‌های معافیت و پایان خدمت به طور متمرکز تنها از سازمان وظیفه عمومی ناجا صادر می‌شوند. کارت‌های معافیت از سال 89 و کارت‌های پایان خدمت از ابتدای سال 90 به صورت الکترونیک صادر می‌شود. جنس این کارت‌ها نیز به گونه‌ای است که از لحاظ ایمنی و حفاظتی بهتر است.
 
22
 •کاهش زمان رسیدگی به انواع معافیت‌ها نظیر معافیت‌های کفالت، معافیت مددجویان،‌ معافیت پزشکی؛ البته در بخش عمده‌ای از این رسیدگی‌ها باید از اداراتی نظیر ثبت استعلام می‌کردیم همین امر به دلیل نبود امکانات بین سه تا چهار ماه طول می‌کشید. اما خوشبختانه تصمیم بر آن شده تا در آینده‌ای نزدیک میان سازمان وظیفه عمومی ناجا و ادارات ثبت احوال نیز ارتباط مکانیزه برقرار شود.
 
23
 •در قانون جدید نه تنها هیچ نوع معافیتی به جز معافیت سه‌برادری حذف نشده بلکه حتی به دایره معافیت‌ها نیز مواردی اضافه شده است.
 
24
 •کسر خدمت‌ها هیچ‌گاه به عنوان یک قانون تصویب نشده بود، بلکه در زمان‌های مختلف به عنوان یکسری امتیاز محسوب می‌شد که از سوی ستاد کل به سربازان تعلق می‌گرفت اما در حال حاضر هیچ‌گونه کسر خدمتی به جز احتساب دوران خدمت بسیجیان به عنوان خدمت سربازی و کسر آن از دوران 21 ماهه سربازی به عنوان کسر خدمت وجود ندارد.
 
25
 •در حوزه مددجویان نیز معافیت‌های بهتر و گسترده‌تری اعمال شده است. </TEXT>
</DOC>
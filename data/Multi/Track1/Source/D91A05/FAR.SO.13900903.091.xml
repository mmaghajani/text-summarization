<?xml version="1.0" encoding="utf-8" ?>
<DOC>
<DOCNO>091</DOCNO>
<DATE-TIME>1390/09/03</DATE-TIME>
<CATEGORY>اجتماعی</CATEGORY>
<TITLE>جانشین اداره منابع انسانی ستاد کل نیروهای مسلح خبر داد:ارائه طرح اصلاح قانون خدمت نظام وظیفه به مجلس </TITLE>
<SUMMARY>خبرگزاری فارس: جانشین اداره منابع انسانی ستاد کل نیروهای مسلح کشور از ارائه طرح اصلاح قانون خدمت نظام وظیفه به مجلس شورای اسلامی خبر داد.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از رشت، سردار موسی کمالی در همایش هجدهمین مجمع پیشگیری از وقوع جرم سازمان قضایی نیروهای مسلح از آغاز تعویض کارت‌های معافیت خدمت نظام وظیفه خبر داد و اظهار داشت: کارت‌های هوشمند جایگزین کارت‌های قبلی می‌شود.
وی با اشاره به اینکه با صدور کارت هوشمند معافیت، کارت‌های جعلی شناسایی و متخلفان به محاکم قضایی معرفی می‌شوند، افزود: افراد غایب نیز باید سریعا خود را معرفی کنند تا مشمول تجدید مجازاتی که در قانون جدید پیش‌بینی شده، نشوند.
این مسئول با تصریح بر اینکه در حال حاضر هیچ برنامه‌ای برای معافیت مشمولان غایب وجود ندارد و این افراد باید خود را معرفی کنند، اذعان داشت: از نظر قانون افراد سنین 18 تا 50 سال مشمول قانون وظیفه عمومی هستند و در ستاد کل نیروهای مسلح هیچ برنامه‌ای برای معافیت مشمولان 55 سال به بالا وجود ندارد. 
وی از ارائه طرح اصلاح قانون خدمت نظام وظیفه عمومی به مجلس شورای اسلامی خبر داد و بیان داشت: این طرح در 84 ماده تنظیم شده و مزایای زیادی دارد که از آن جمله به سربازانی که به سن 18 سالگی می‌رسند تا سن 25 سالگی فرصت داده می‌شود که در مدارس درس بخوانند و در دانشگاه‌ها نیز مدت زمانی برای ادامه تحصیل آنها معین شده است. 
کمالی خاطرنشان کرد: برای سربازان کاردانی سه سال، کارشناسی شش سال، کارشناسی ارشد و دکتری هشت سال زمان برای تحصیل در نظر گفته شده و در موارد خاص نیز به دانشگاه‌ها اجازه داده شده که این افراد حداقل دو ترم بتوانند درس خود را ادامه دهند و به جز آن دانشگاه‌ها حق ثبت نام از افراد را ندارند. 
به گفته وی، مشمولان دیپلمه متولد نیمه دوم هر سال یک سال فرصت دارند، درس بخوانند و به خدمت اعزام نشوند و در طرح جدیدی که هم‌اکنون به مجلس ارائه شده، به تمام فارغ‌التحصیلانی که قبلا شش ماه فرصت داشتند، یک سال فرصت داده شده تا خود را معرفی کنند. 
جانشین اداره منابع انسانی ستاد کل نیروهای مسلح کشور متذکر شد: در طرح اصلاح قانون خدمت نظام وظیفه به منظور برخورد عادلانه ذکر شده که افراد مشمول در هر ماهی که متولد شدند در همان ماه خود را معرفی کنند. 
وی ابراز داشت: طبق طرح جدید به مشمولان لیسانس و بالاتر این اجازه داده شده که با تایید وزارتخانه‌های بهداشت و علوم می‌توانند از کشور خارج شوند و ادامه تحصیل دهند.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>097</DOCNO>
<DATE-TIME>1391/02/02</DATE-TIME>
<CATEGORY>اجتماعی</CATEGORY>
<TITLE>آخرین فرصت سربازان فراری؛ تعیین مدت سربازی با توجه به نیاز کشور </TITLE>
<SUMMARY></SUMMARY>
<NARRATIVE></NARRATIVE>
<TEXT>
پلیس > نظام وظیفه  - همشهری آنلاین:
جانشین رییس سازمان وظیفه عمومی ناجا با بیان اینکه فرار از سربازی یک جرم است، گفت: در صورتی که فرار بدون عذرموجه باشد، دادگاه به آن رسیدگی خواهد کرد.

سردار ابراهیم کریمی با بیان اینکه غیبت با فرار از سربازی متفاوت است، گفت: غیبت برای کسانی است که در موعد مقرر خود را برای انجام سربازی معرفی نمی‌کنند اما فرار برای کسانی اطلاق می‌شود که به خدمت سربازی اعزام و پس از اخذ مرخصی از محل خدمت یا خارج‌شدن از محیط دیگر باز نمی‌گردند. مهمترین اظهارات سردار ابراهیم کریمی به نقل از خبرآنلاین در زیر آمده است:

•در صورتی که فرار بدون عذرموجه باشد، دادگاه با توجه به آن حکم می‌دهد اما در صورتی که سرباز فراری دارای عذر موجه باشد شرایط و اظهارات وی در دادگاه بررسی خواهد شد.
•تمامی سربازان فراری خود را به محل ترک خدمت معرفی کنند چرا که در حال حاضر تسهیلاتی برای این دسته از افراد در نظر گرفته می‌شود اما با گذشت زمان و طولانی‌شدن مدت فرار قطعا شرایط این افراد بدتر خواهد شد.
•بخشش غیبت تمام سربازان و مشمولان متقاضی اعزام به خدمت که تا سوم خرداد سال جاری نسبت به تعیین تکلیف خود اقدام کنند؛ افرادی که تا این تاریخ به سازمان وظیفه‌ عمومی ناجا و دفاتر خدمات الکترونیکی پلیس +10 مراجعه و تعیین تکلیف کنند، غیبت گذشته و تمام اضافه خدمتشان بخشیده خواهد شد که این شرایط برای افرادی که هم اکنون در حال خدمت هستند نیز صدق می‌کند.
•شرایط اضافه ‌خدمت و مجازات‌های غیبت برای مشمولان غایب در زمان صلح؛ در قانون جدید برای غیبت تا سقف سه ماه، سه ماه اضافه خدمت، برای غیبت بیش از سه ماه تا یک سال شش ماه اضافه خدمت و برای افرادی که بیشتر از یک‌سال غیبت داشته‌اند علاوه بر اینکه شش‌ ماه اضافه خدمت تعلق می‌گیرد، فراری محسوب می‌شوند و به جرم آنان در دادگاه رسیدگی می‌شود.
•  اجرای طرح تعویض کارت‌های قدیمی معافیت با کارت هوشمند ویژه متقاضیان ایرانی مقیم خارج از کشور 
•  طرح تعویض کارت‌های قدیمی معافیت و پایان خدمت با کارت هوشمند از اول دی ماه 1390 با تعویض کارت‌های قدیمی معافیت برای متقاضیان داخل کشور با اعلام اولویت‌بندی از سوی این سازمان آغاز شد.
•در حال حاضر با هماهنگی‌های صورت گرفته متقاضیان ایرانی مقیم خارج از کشور نیز می‌توانند برای تعویض کارت قدیمی معافیت خود با کارت هوشمند به سفارت و یا نمایندگی‌های دولت جمهوری اسلامی در کشور محل اقامت خویش مراجعه کنند و همچنین تعویض کارت‌های پایان خدمت قدیمی با کارت هوشمند برای این دسته از متقاضیان نیز در صورت اعلام فراخوان انجام خواهدشد.
•در سال جاری به منظور رفاه حال ایرانیان مقیم خارج از کشور نحوه رسیدگی به درخواست المثنی کارت‌های معافیت و پایان خدمت انان نیز تغییر کرده و متقاضیان مذکور می‌توانند با مراجعه به سفارت و یا نمایندگی دولت جمهوری اسلامی در کشور محل اقامت خویش نسبت به ارائه درخواست خود اقدام کنند.
•پس از تأیید برگ‌های احراز هویت و انجام اقدامات لازم توسط سفارت و یا نمایندگی جمهوری اسلامی، همه مدارک از طریق وزارت امور خارجه به سازمان وظیفه عمومی ارسال می‌شود و متعاقباً کارت‌های هوشمند صادره از طریق آن وزارت به منظور تحویل به متقاضیان به سفارت یا نمایندگی مربوطه ارسال خواهدشد.
• کسری خدمت تا پایان سال 90 اعتبار داشت؛ مطابق قانون جدید افرادی که والدین آنان دارای 30 ماه سابقه جبهه، 25 درصد جانبازی و 24 ماه اسارت باشند به ازای هر کدام از آنان یکی از فرزندان‌شان از خدمت سربازی معاف می‌شود. به عنوان مثال اگر فردی دارای 50 درصد جانبازی باشد دو فرزند وی می‌توانند از معافیت بهره‌مند شوند و این در حالی بود که در قانون قدیم این امر تنها تا سقف دو فرزند اجرا می‌شد. 
•کسری خدمت برای افرادی که دارای سابقه‌ای کمتر از موارد ذکر شده باشند، تعلق نخواهد گرفت؛ حتی اگر فردی دارای 24 درصد جانبازی باشد نیز فرزندش امکان استفاده از معافیت را نخواهد داشت چرا که این یک قانون است و اگر ما بخواهیم در چنین مواردی قانون را دستکاری کنیم، در حق عده‌ای ظلم می‌شود.
•اجرای طرح تعویض کارت‌های معافیت و پایان خدمت کاغذی با هوشمند؛ از سال گذشته طرحی اجرا شد که مطابق آن به دارندگان کارت‌های معافیت کاغذی فرصت داده شد که بر اساس زمان‌بندی اعلام شده تا پایان اردیبهشت ماه نسبت به تعویض کارت‌های خود اقدام کنند.
•تلاش ما بر این است که ظرف مدت یک ماه پس از ثبت درخواست، کارت جدید را برای متقاضیان پست کنیم چرا که کارت‌های هوشمند برای سهولت در کارهای بعدی دارای فواید مثبتی است.
•شهروندان تا پایان اردیبهشت ماه به دفاتر پلیس + 10 مراجعه و نسبت به تعویض کارت‌های قدیمی خود اقدام کنند.
•افرادی که از ماه‌های گذشته نیز باقی‌مانده و موفق به ثبت درخواست خود در موعد مقرر نشده‌اند همچنان می‌توانند به دفاتر پلیس + 10 مراجعه کنند.
•طرح تعویض کارت ‌معافیت، طرح تعویض کارت‌های پایان خدمت آغاز می‌شود؛ تعدادی از شهروندان تقاضای تمدید اجرای این طرح را دارند اما جا دارد که از شهروندان بخواهم به این زمان ‌بندی‌ها توجه کنند چرا که وقتی کاری در سطح ملی انجام می‌شود، زمانبندی‌های دقیقی صورت می‌گیرد و تجهیزات و نیروی زیادی نیز به کار گرفته می‌شود.
•کارت‌های معافیت قدیمی پس از اتمام مدت طرح تعویض فاقد اعتبار خواهند بود؛ پس از این مدت در صورتی که فردی با کارت معافیت کاغذی به جایی مراجعه کند، کارش انجام نخواهد شد.
•مدت سربازی با توجه به نیاز کشور تعیین می‌شود.
•در تلاشیم به صورت تخصصی از سربازان استفاده کنیم اما طبیعتا برای همه رشته‌ها و موضوعات سربازان رشته تخصصی آنان در طول مدت سربازی پیدا نشود اما در تلاشیم تا حد ممکن توانایی‌های سربازان را شناسایی و در همان راستا از آن استفاده کنیم.
• بخشی از سربازان نیز با توجه به توانمندی و تخصصی که دارند به سازمان‌های دولتی معرفی می‌شوند که اصطلاحا به آن «امریه» می‌گویند.
•در قانون جدید پیش‌بینی شده که به سربازان این فرصت داده شود که در هنگام سربازی نیز در دانشگاه‌ها پذیرفته شوند و بتوانند در دوره‌های بالاتر شرکت کنند.</TEXT>
</DOC>
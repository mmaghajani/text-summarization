<?xml version="1.0" encoding="utf-8" ?>
<DOC>
<DOCNO>081</DOCNO>
<DATE-TIME>1389/05/31</DATE-TIME>
<CATEGORY>اجتماعی</CATEGORY>
<TITLE>تعيين تكليف طرح «اصلاح قانون نظام وظيفه»</TITLE>
<SUMMARY></SUMMARY>
<NARRATIVE></NARRATIVE>
<TEXT>
رييس كميته دفاعي كميسيون امنيت ملي و سياست خارجي مجلس شوراي اسلامي با اعلام اين خبر كه طرح « اصلاح قانون نظام وظيفه» دوشنبه در كميته دفاعي مجلس تعيين تكليف مي‌شود، گفت: مجلس به دليل اعلام موافقت دولت با تامين بار مالي ناشي از طرح اصلاح قانون نظام وظيفه، آن را تصويب كرد، اما به دليل عدم ارسال موافقت دولت به صورت كتبي،از سوي شوراي نگهبان مورد ايراد قرار گرفت. 

غلامرضا كرمي در گفت‌وگو با ايسنا، درباره سرنوشت طرح اصلاح قانون نظام وظيفه تصريح كرد: اين طرح پس از ارايه به شوراي نگهبان بنابردلايلي از جمله افزايش حقوق سربازان، مورد ايراد مالي شورا قرار گرفت و براي بررسي مجدد به هيات رييسه مجلس و از آنجا به كميته دفاعي كميسيون امنيت ملي ارجاع داده شد تا با حضور نماينده دولت و ستاد كل نيروهاي مسلح اصلاح شود. 


عضو كميسيون امنيت ملي و سياست خارجي، خاطرنشان كرد: در روز بررسي اين طرح در صحن علني، نماينده دولت پشت تريبون رفت و موافقت دولت را با تامين بار مالي ناشي از اين طرح اعلام كرد و همين امر سبب شد اين طرح به تصويب برسد و به شوراي نگهبان برود، اما از آنجا كه دولت، نامه‌ مكتوب براي پذيرش تامين بار مالي طرح مذكور را به شوراي نگهبان ارسال نكرد، شوراي نگهبان عدم مرجع تامين بار مالي ناشي از طرح را نقطه ابهام اين طرح دانست و آن را به مجلس بازگرداند. 

رييس كميته دفاعي با اشاره به بررسي مجدد طرح اصلاح قانون نظام وظيفه گفت: در كميته رايزني‌هايي را بر اساس همان توافق شروع كرديم و قرار است روز دوشنبه جلسه‌اي با حضور نماينده دولت، نماينده ستاد كل نيروهاي مسلح و اعضاي كميته دفاعي برگزار و اين طرح را مجددا بررسي و تعيين تكليف كنيم. 

وي در خاتمه ابراز اميدواري كرد كه دولت مساعدت كند تا اين طرح - كه شايد يكي از نكات مثبت آن افزايش حقوق سربازان است - به همين صورت تبديل به قانون شود.</TEXT>
</DOC>
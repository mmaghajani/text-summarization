<?xml version="1.0" encoding="utf-8" ?>
<DOC>
<DOCNO>005</DOCNO>
<DATE-TIME>1389/08/27</DATE-TIME>
<CATEGORY>ورزشی</CATEGORY>
<TITLE>بهداد سليمي: اين چيزي است كه هم كادر فني از من مي‌خواهد و هم حسين رضازاده؛اميدواري سليمي به ركورد 214 يكضرب </TITLE>
<SUMMARY>جام جم آنلاين: سرانجام كاروان ايران در بازي‌هاي آسيايي گوانگجو طلا گرفت، آنهم نه يك بار و دوبار، بلكه 5 بار. اما چيزي كه شايد بتواند به اندازه اين مدال‌ها، در دهكده بازي‌ها و همين طور در ميان ورزش‌دوستان كشورمان خبرساز شود، شكستن ركورد قوي‌ترين مرد جهان در چند سال گذشته باشد كه تاكنون دست‌نخورده باقي مانده است. </SUMMARY>
<NARRATIVE></NARRATIVE>
<TEXT>اتفاقي كه شايد جمعه در سالن دونگوان و در حضور علي سعيدلو كه قرار است مدال قهرماني را به گردن وزنه‌بردار كشورمان بياندازد، رخ بدهد. 

بهداد سليمي كه بايد با فريادهاي روحيه‌بخش حسين رضازاده از كنار تخته، براي شكستن ركورد وي آماده شود، در اين‌باره به خبرنگار اعزامي «جام‌جم» گفت: «خوشبختانه ديگر مشكلي از بابت سرماخوردگي و گلو درد ندارم و وزنم در حال بازگشت به همان شرايط مطلوب قبلي است. من در اين 10 روز چيزي نزديك به 8 كيلو كم كرده بودم اما الان با 159 كيلو، تنها 2ـ‌ 3 كيلو با شرايط ايده آل فاصله دارم.»

بهداد كه در اتاقش و در كنار سجاد انوشيرواني نشسته بود، با اشاره دست، سجاد را نشان داد و گفت: «براي طلا بايد با همين سجاد و دو وزنه بردار كره‌اي رقابت كنم. يك وزنه‌بردار ديگر هم هست كه فكر نمي‌كنم مدعي باشد.»


البته سجاد انوشيرواني صحبت‌هاي سليمي را اينچنين كامل كرد: «نه من رقيب بهداد هستم و نه آن 2 كره‌اي. بهداد بايد قهرمان آسيا شود و مطمئنم كه مي‌شود.»

البته اين كمترين توقعي است كه از قوي‌ترين مرد سال 2010 جهان مي‌رود. انتظار اصلي از او شكستن ركورد يكضرب حسين رضازاده است، ركوردي كه 7 سال پيش و در همين كشور چين توسط سرپرست فعلي فدراسيون وزنه‌برداري كشورمان برپا شد: « تمام سعي خودم را مي‌كنم. اين چيزي است كه هم كادر فني از من مي‌خواهد و هم حسين رضازاده. او حتي پاداش هم براي من گذاشته تا براي ركوردشكني انگيزه داشته باشم، اما همه چيز به شرايط مسابقه بستگي دارد و تصميم كادر فني.»

اما نظر كوروش باقري در اين باره چيست؟ سرمربي تيم ملي گفت: «اگر ركورد حريفان بهداد بالا باشد براي وزنه اول او 201 كيلوگرم را انتخاب مي‌كنم، بعد 206 و در آخر 214. اما اگر ببينم بهداد با وزنه كمتري هم در صدر قرار مي‌گيرد، ريسك نمي‌كنم. اول او را براي زير 200 روي تخته مي‌فرستيم، بعد بالاي 200 و در آخر هم 214.»

وزنه 214 همان وزنه‌اي است كه بلند كردنش دنيا را تكان مي‌دهد، چون ركورد حسين رضازاده را به ميزان يك كيلوگرم مي‌شكند. فردا و در فوق‌سنگين ما با سجاد انوشيرواني، اين شانس را داريم كه مدال نقره را هم به دست آوريم. ضمن اين‌كه اصغر ابراهيمي هم امروز، شانس زيادي براي كسب يكي از 2 مدال نقره يا برنز دسته 94كيلوگرم دارد.
</TEXT>
</DOC>
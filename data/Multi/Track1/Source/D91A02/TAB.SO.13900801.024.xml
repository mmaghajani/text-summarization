<?xml version="1.0" encoding="utf-8" ?>
<DOC>
<DOCNO>024</DOCNO>
<DATE-TIME>1390/08/01</DATE-TIME>
<CATEGORY>اجتماعی</CATEGORY>
<TITLE>پس‌لرزه‌های زلزله ترکیه در خوی و چالدران:شماری از روستاهای آذربایجان غربی آسیب جدی دیده‌اند </TITLE>
<SUMMARY>در این منطقه، نزدیک صد روستا آسیب دیده که در این میان، به تأسیسات خسارت جزیی وارد آمده است، حال آن که به دامداری‌ها و منازل مسکونی آسیب اساسی وارد شده است، به گونه‌ای که غیر قابل اسکان هستند. </SUMMARY>
<NARRATIVE></NARRATIVE>
<TEXT>
سرویس مجلس‌ ـ دکتر موید حسینی صدر، در گفت‌و‌گو با «تابناک» با اشاره به زلزله اخیر ترکیه گفت: در شهرستان خوی و چالدران، قدرت زلزله نزدیک 6.5 ریشتر بوده است، ولی تلفات جانی بالا نیست، ولی با این حال، شمار زخمی‌ها زیاد است و ساختمان‌ها آسیب جدی دیده‌اند.

نماینده مردم خوی و چالدران در مجلس شورای اسلامی افزود: در این منطقه، نزدیک صد روستا آسیب دیده که در این میان، به تأسیسات خسارت جزیی وارد آمده است، حال آن که به دامداری‌ها و منازل مسکونی آسیب اساسی وارد شده است، به گونه‌ای که غیر قابل اسکان هستند.

وی اظهار داشت: فاجعه‌بارتر در ترکیه است. در آنجا روستاهای بسیاری ویران و برآورد اولیه، حاکی از آن است که تاکنون هزار نفر کشته شده‌اند و ممکن است آمار تلفان افزایش یابد. همچنین زیربناها و تأسیسات «وان»، آسیب اساسی دیده و قابل استفاده نیست.

حسینی صدر خاطرنشان کرد: نکته قابل تقدیر این که استاندار و مقامات آذربایجان غربی، اقدامات لازم را انجام داده و بیمارستان‌ها برای پذیرش آسیب دیدگان آماده هستند و نیروهای امدادی نیز به منطقه فرستاده شده‌اند.

وی با تأکید بر این که که فرودگاه خوی، نزدیکترین محل به وان است، گفت: فرودگاه خوی، حداکثر دو ساعت با شهر وان فاصله دارد و این آمادگی هست که کمک‌هایی که از نقاط گوناگون تهیه می‌شود، به منطقه فرستاده شود.

این نماینده مجلس همچنین خاطرنشان کرد: نباید از این نکته غفلت کرد که ممکن است «پ.ک.ک» و «پژاک» از این شرایط سوءاستفاده کنند؛ بنابراین، لازم است که نیروهای نظامی و انتظامی و هنگ مرزی همانند گذشته، آمادگی لازم را برای مقابله با این گونه مشکلات داشته باشند. 

همچنین ذکر این مهم لازم است که مسئولین جمهوری اسلامی برای کمک به مردم منطقه و همچنین مردم ترکیه، اظهار آمادگی کرده‌اند. </TEXT>
</DOC>
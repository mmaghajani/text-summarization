<?xml version="1.0" encoding="utf-8" ?>
<DOC>
<DOCNO>034</DOCNO>
<DATE-TIME>1390/08/03</DATE-TIME>
<CATEGORY>اجتماعی</CATEGORY>
<TITLE>زلزله‌زدگان ترکیه دومین شب را در خیابان گذراندند </TITLE>
<SUMMARY>این شهر که ۷۵ هزار نفر جمعیت دارد بیشترین آسیب را از این زلزله دیده است. ساختمان‌هایی که فرو ریخته‌اند بیشتر مجموعه‌های آپارتمانی بوده‌اند که جمعیت زیادی از ساکنانشان مفقود شده‌اند.</SUMMARY>
<NARRATIVE></NARRATIVE>
<TEXT>
هزاران نفر از زلزله‌زدگان ترکیه برای دومین شب متوالی شب را در خیابان‌ها ‌گذراندند.

به گزارش خبرگزاری فارس به نقل از بی بی سی گروه‌های امدادی همچنان به دنبال کسانی هستند که زنده زیر آوار گیر‌ افتاده‌اند.

بلنت آرینتش معاون نخست وزیر ترکیه تعداد کشته‌شدگان زلزله اخیر را ۲۷۹ نفر اعلام کرد و گفت  1300 نفر هم تعداد مجروحان است. بیشتر این افراد از شهرهای وان و آرجیش بوده‌اند که در نزدیکی مرز با ایران است.

 از سرنوشت تعدادی از افراد هنوز خبری نیست که همین احتمال بالا رفتن تعداد کشته‌ها را زیاد می‌کند. در آرجیش هشتاد ساختمان فرو ریخته است. این شهر که ۷۵ هزار نفر جمعیت دارد بیشترین آسیب را از این زلزله دیده است. ساختمان‌هایی که فرو ریخته‌اند بیشتر مجموعه‌های آپارتمانی بوده‌اند که جمعیت زیادی از ساکنانشان مفقود شده‌اند.

 هر دو شهر وان و آرجیش در میان کوه‌های پوشیده از برف محصورند. دمای هوا در شب‌های این دو شهر به زیر صفر درجه سقوط می‌کند. تیم‌های امدادی اعلام کردند سرمای هوا ادامه حیات را برای آنها که در زیر آوار مانده‌اند و هنوز زنده هستند کم می‌کند.

 اردوغان که روز یکشنبه به این منطقه رفته بود گفت روستاهایی که خانه‌هایشان از خشت بوده کاملا تخریب شده‌اند. روزنامه حریت چاپ ترکیه هم گزارش کرد تیم‌های نجات از کم بودن تجهیزات شکایت دارند. یکی از اعضای گروه‌های نجات گفت ما با ابزار و وسایل ابتدایی کار می‌کنیم. اصلا تجهیزات نداریم. صلیب سرخ ترکیه در شهر وان و در یک ورزشگاه در آرجیش، اردوگاه‌های چادری تشکیل داده است. اما بعضی از کسانی که در مناطق کردنشین از زیر آوارنجات پیدا کرده‌اند می‌گویند کمک‌های لازم به آنها نرسیده است.

 یکی از ساکنان شهر وان هم می‌گوید چادر در آنجا کم است. از سوی دیگر نخست وزیر ترکیه از کشورهایی که به ترکیه پیشنهاد کمک‌ کرده‌اند تشکر کرد و گفت ترکیه به تنهایی می‌تواند از پس این موضوع بر‌آید. این شدیدترین زلزله در ۳۰ سال اخیر در این منطقه توصیف می شود. ترکیه یکی از کشورهای زلزله‌خیز جهان است. عبور چندین گسل بزرگ از محدوده جغرافیایی ترکیه باعث شده است این کشور بارها دچار زمین‌لرزه شود. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>586</DOCNO>
<DATE-TIME>1389/03/22</DATE-TIME>
<CATEGORY>فرهنگی</CATEGORY>
<TITLE>چوب رهبري اركستر سمفونيك به چه كسي مي‌رسد؟</TITLE>
<SUMMARY>جام جم آنلاين: رهبري اركستر سمفونيك تهران ، حكايت مربيگري فوتبال ماست كه روزي يكي را با سلام و صلوات مي‌آورند و پس از چندي با كوهي از انتقاد بركنار مي‌كنند؛ تنها تفاوت اين است كه اينجا از بريزوبپاش‌هاي آنچناني و قراردادهاي نجومي خبري نيست.</SUMMARY>
<NARRATIVE></NARRATIVE>
<TEXT>
با پايان سال 88 كه قرارداد كاري منوچهر صهبايي با اركستر سمفونيك تهران به پايان رسيد، تعيين رهبر جديد اين گروه بزرگ موسيقي به دغدغه و پرسش اهالي اين عرصه تبديل شده است. پس از اجراي بسيار موفق خردادماه با هدايت شهرداد روحاني، كنسرت تيرماه اركستر سمفونيك نيز با رهبري اين چهره شناخته شده برگزار مي‌شود كه دلالت دارد بر اين كه مسوولان هنري چندان عجله‌اي براي تعيين سرپرست و مدير هنري اين اركستر ندارند.

اگرچه رهبري دائمي اركسترهاي سمفونيك در تمام دنيا به 3 يا 4 سال محدود مي‌شود و معناي هميشگي نمي‌دهد، اما هدايت و مديريت آن با رهبران مهمان براي مدتي طولاني نيز هيچگاه ديده نشده است. براي پي بردن به چند و چون تعيين رهبري اين اركستر و موانع سر راه آن به سراغ هنرمندان و مديران عرصه موسيقي رفتيم و نظر آنان را جويا شديم.

ويژگي‌هاي رهبر اركستر

ابتدا به سراغ مصطفي كمال پورتراب موسيقيدان مي‌رويم و از او در باره ويژگي‌هاي رهبر اركستر مي‌پرسيم و پاسخ مي‌شنويم: كسي كه در اين جايگاه قرار مي‌گيرد، بايد مسائل هنري و عاطفي اركستر را مديريت كند و علاوه بر ارتقاي سطح فني، با اعضاي اركستر نيزصميمانه رفتار كند تا آنان با دل و جان بنوازند.

اين آهنگساز و استاد پيشكسوت موسيقي كه بسياري از رهبران ايراني اركستر از شاگردان او بوده‌اند، ادامه مي‌دهد: هدف هر رهبري در وهله اول بايد جلب رضايت مخاطب باشد،البته نه به قيمت نواختن آثاري كه دور از شأن اركستر باشد. اين همان كاستي و نقص مزمن اركستر بود كه خوشبختانه با اجراي شهرداد روحاني رفع شد و توانست تماشاگران زيادي را به خود جلب كند.

شاهين فرهت ، ديگر عضو شوراي فني اين اركستر هم در اين باره مي‌گويد: تنظيم يك برنامه مدون و منسجم براي اجراهاي متفاوت در طول سال از ضرورياتي است كه كمتر به آن توجه شده و يكي از مهم‌ترين وظايف رهبر اركستر سمفونيك به شمار مي‌آيد.

گوشه‌اي كوچك از مشكلات

اين استاد دانشگاه تهران با اشاره به اين كه نبايد در تعيين رهبر اركستر زمان را از دست داد، مي‌افزايد:در صورت عدم حضور رهبر ثابت، اين تشكيلات رفته رفته گرد تكرار به خود مي‌گيرد، بنابراين شوراي اركستر سمفونيك بايد تكليف رهبر و مدير هنري دائم را مشخص كند.

اما در مقابل نظر فرهت، حسن رياحي مي‌گويد: انتخاب رهبري اركستر به همين سادگي نيست و بررسي و دقت زياد مي‌خواهد. براي همين جوانب امر را بايد سنجيد و بعد تصميم‌گيري كرد و در اين باره نوازندگان هم بايد نظر بدهند تا تجربه‌هاي تلخ گذشته تكرار نشود.

اين عضو شوراي فني اركستر تاكيد مي‌كند: نامشخص بودن رهبري اركستر تنها گوشه‌اي كوچك از مشكلات است كه فهرست كردن آنها زمان مي‌برد. در اين ميان مهم‌ترين مساله، بودجه اركستر است كه بايد با كد مستقل به مجلس برود و تصويب شود.

رهبراني كمتر از انگشتان 2دست

مساله ديگر رهبري اركستر سمفونيك، تعداد اندك هنرمنداني است كه مي‌توانند اين مسووليت را بر عهده بگيرند. علي رهبري، منوچهر صهبايي، ايرج صهبايي، نصير حيدريان، نادر مشايخي، شهرداد روحاني و لوريس چكناواريان، اسم‌هايي هستند كه اهالي موسيقي از آنان به عنوان افراد صاحب صلاحيت براي رهبـــري اركستر ياد مي‌كنند. در اين ميان البته شهرداد روحاني شانس بيشتري براي به دست گرفتن رهبري اركستر دارد كه اگر مشكلات اقامت او در ايران حل شود، به احتمال زياد در اين جايگاه قرار خواهد گرفت.

بابك رضايي، مديرعامل انجمن موسيقي با اين كه نمي‌خواهد هيچ تاكيدي بر روحاني داشته باشد، مي‌گويد: باتوجه به اين كه شهرداد روحاني در ايران زندگي نمي‌كند، ماندن وي منوط به تامين هزينه‌هاي رفاهي و زندگي شخصي و هنري اوست كه در اين باره بايد گفتگو كنيم.

مصطفي كمال پورتراب هم در پايان صحبت‌هايش به نكته‌اي اشاره مي‌كند كه بايد به آن توجه كرد. وي مي‌گويد: با توجه به تعداد اندك رهبران ايراني بايد از بزرگان اين عرصه در سطح جهان دعوت شود تا به كشور ما بيايند و به عنوان رهبر مهمان مقابل اركستر سمفونيك تهران قرار بگيرند.

مهدي ياورمنش ‌
‌ گروه فرهنگ وهنر</TEXT>
</DOC>
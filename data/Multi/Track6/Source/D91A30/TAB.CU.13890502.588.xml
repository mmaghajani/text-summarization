<?xml version="1.0" encoding="utf-8" ?>
<DOC>
<DOCNO>588</DOCNO>
<DATE-TIME>1389/05/02</DATE-TIME>
<CATEGORY>فرهنگی</CATEGORY>
<TITLE>انتخاب اولین رهبر ارکستر زن در ایران +عکس </TITLE>
<SUMMARY>نازنین آقاخانی رهبر ارکستر ایرانی‌الاصل برای رهبری ارکستر سمفونیک تهران انتخاب شد.</SUMMARY>
<NARRATIVE></NARRATIVE>
<TEXT>
بعد از تردیدهای بسیار درباره فعالیت نازنین آقاخانی به عنوان اولین رهبر ارکستر سمفونیک تهران، این خبر به صورت رسمی توسط انجمن موسیقی ایران اعلام شد.

به گزارش «فردا»، در خبر رسمی انجمن موسیقی آمده است: «اركستر سمفونيك تهران قبل از تعطيلات تابستاني خود تمرينات‌اش را با خانم نازنين آقاخاني انجام مي‌دهد و پس از تعطيلات همزمان با عيد سعيد فطر، برنامه‌اي به رهبري سهراب كاشف اجرا خواهد كرد.»

آقاخانی چند جلسه با ارکستر تمرین کرده است، اما از قبل هم بیم آن می‌رفت شانس رهبری ارکستر را پیدا نکند. مخصوصا اینکه او این روزها باردار است.

بابك رضايي مدير عامل انجمن موسيقي ايران با اعلام اين مطلب وضيح داد: بعد از حضور موفق شهداد روحاني به‌عنوان رهبر مهمان اركستر سمفونيك تهران قبل از تعطيلات تابستاني خود تمرينات‌اش را با حضور نازنين آقاخاني پي مي‌گيرد و بعد از تعطيلات (بعد از ماه مبارك رمضان) نيز مجددا با حضور ايشان تمرين دارد.

وي تصريح كرد:بنايي بر اجراي اركستر سمفونيك با رهبري نازنين آقاخاني نيست بلكه در ادامه برنامه‌هاي اركستر براي حضور رهبران مهمان در نظر داريم براي فعاليت مداوم و تمرينات گروه از حضور ايشان بهره بگيريم تا علاوه بر تجربه‌هاي متفاوت، سطح كيفي اركستر هم افت نكند.

همچنين درباره احتمال ختم شدن تمرينات فعلي اركستر با اجراي اين رهبر توضيح داد: برنامه‌ريزي ما فعلا بر تمرين گروه با ايشان است، چه بسا كه تا كنون تمام تمرينات اركستر سمفونيك با رهبرهاي مختلف الزاما به اجرا ختم نشده است.

رضايي همچنين به حضور سهراب‌كاشف به عنوان ديگر رهبر اركستر مهمان اشاره كرد و افزود:بعد از تعطيلات و همزمان با عيد سعيد فطر، سهراب كاشف رهبري مهمان اركستر را عهده‌دار مي‌شود و در حال حاضر برنامه ايشان هم فقط براي تمرين پي‌ريزي شده است.البته امكان اجراي گروه با ايشان وجود دارد.

مدير عامل انجمن موسيقي ايران تنها برنامه قطعي اجراي اركستر سمفونيك را با رهبري مجيد انتظامي دانست و به ايسنا گفت:اركستر سمفونيك قطعه سمفوني «مقاومت» از ساخته‌هاي انتظامي را به مناسبت هفته دفاع مقدس در تهران و چند مركز استان اجرا خواهد كرد.

نازنین آقاخانی، 30 سال سن دارد و چندی پس از رفتن شهرداد روحانی از ایران به تهران سفر کرد. او تا به حال چند جلسه با ارکستر سمفونیک تهران قطعاتی را تمرین کرده است. او همان رهبر میهمانی است که طی هفته‌های گذشته بارها و بارها درباره‌اش صحبت شده بود و نامی از او ذکر نمی‌شد.

این رهبر ارکستر ایرانی‌الاصل است، اما در وین زاده و بزرگ شده است. آقاخانی به تازگی از اتریش به ایران آمده و پیش از این با ارکسترهای زیادی در اروپا همکاری داشته است.

آقاخانی فعالیت موسیقی را از کودکی با نواختن پیانو آغاز کرد و بعد از آن آهنگسازی و رهبری ارکستر کرده است. او همچنین آشنایی خوبی با موسیقی معاصر، موسیقی تئاتر و اپرا دارد.
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>591</DOCNO>
<DATE-TIME>1389/08/01</DATE-TIME>
<CATEGORY>فرهنگی</CATEGORY>
<TITLE>امتیاز برای ارکستر سمفونیک تهران یا رهبر جوان آلمانی‌اش؟ </TITLE>
<SUMMARY></SUMMARY>
<NARRATIVE></NARRATIVE>
<TEXT>
موسیقی > کنسرت - ارکستر- ندا انتظامی:
1)در نشست خبری ارکستر سمفونیک تهران به رهبری ماتیاس سباستیان کروگرپرسیده شد که آیا حضور او درجایگاه رهبر ارکستر امتیازی برای ارکستر سمفونیک تهران است یا رهبری ارکستر سمفونیک برای او امتیاز محسوب می‌شود.

پاسخ این سؤال را باید در اجرای اخیر ارکستر سمفونیک یافت.

2) سن کروگر شاید کمتر از تجربه نوازندگان ارکستر سمفونیک تهران باشد. با این حال نوازندگان ارکستر از رهبری او بسیار راضی‌اند و در دفاع از او سخن می‌گویند.

3) برخلاف تمام دنیا که رهبران از توانایی نوازنده‌ها دفاع یا انتقاد می‌کنند در نشست خبری این کنسرت، این نوازندگان بودند که از توانایی این رهبر 30 ساله دفاع کردند. در نهایت هم اعلام شد که این رهبر جوان، فضایی ایجاد کرده تا نوازندگان با علاقه سر تمرین حضور یابند و عنوان شد که اگر اشتباهی از سوی رهبر صورت بگیرد در یک تعامل دوستانه با نوازندگان حل می‌شود.

4) جوان گرایی سال‌هاست که شعار تمام مسئولان هنری و تمام جشنواره‌های این کشور است؛ شعاری که حتی به جشنواره موسیقی فجر هم راه پیدا کرده است به‌طوری که همه ساله این نوید داده می‌شود که از آثار برتر و برگزیده هنرمندان جوان حمایت می‌شود، که البته این نوید همه ساله فراموش می‌شود. سؤال اینجاست آیا یک جوان ایرانی خلاق که مثل کروگر رزومه چندان پرباری ندارد، می‌تواند چوب‌های رهبری این ارکستر را در دستانش بگیرد؟

5)ارکستر سمفونیک تهران عمری 77 ساله دارد و در این مدت رهبران مختلفی روی سکوی این ارکستر ایستاده اند، از نوازندگان و هنرمندان بین‌المللی گرفته همچون هربرت فون کارایان، منوهین، زوبین مهتا، ایزک اشترن تا هنرمندان ایرانی همچون مرحوم فریدون ناصری، نادر مشایخی، ایرج صهبایی، علی رهبری، لوریس چکناوریان، مجید انتظامی و منوچهر صهبایی.

6) بعد از انقلاب اسلامی کروگر نخستین خارجی است که رهبری ارکستر سمفونیک تهران را برعهده می‌گیرد. حضور این رهبر جوان اعتراض‌های متعددی درپی داشت؛ به‌خصوص اینکه با هرگونه جست‌وجوی اینترنتی هیچ شناختی از این رهبر ارکستر به‌دست نیامد. در همان نشست پاسخ کروگر به پرسش خبرنگاران در مورد رزومه کاری‌اش چندان چنگی به دل نزد ولی در بروشور، جزئیات بی‌شماری از سابقه او ذکر شده بود. با این حال مقایسه رزومه او با رزومه دیگر رهبران چندان راضی‌کننده نیست.

7)آخرین اجرای کنسرت سمفونیک تهران به رهبری ماتیاس سباستیان کروگر، را می‌توان اجرایی خوب و حتی موفق دانست؛ قطعاتی که برای نخستین بار توسط ارکستر سمفونیک تهران اجرا شد و ارکستر توانست با تمرینی اندک آن را به بهترین شکل ممکن اجرا کند.

8) سال‌هاست که موسیقی‌دانان ایرانی از عدم‌اجرای کارهایشان توسط ارکستر سمفونیک تهران گله مندند. سال‌هاست که گوش مخاطبان ایرانی به شنیدن آثار آهنگسازان خارجی عادت کرده است و جای اجرای قطعات ایرانی در این بین خالی بوده است. باید به این رهبر آلمانی تبریک گفت که اثری از مرتضی حنانه را برای اجرا انتخاب کرد و باید امیدوار بود حال که قرار است رهبران میهمان روی سکوی رهبری ارکستر سمفونیک قرار بگیرند اجرای قطعات آهنگسازان ایرانی درمیان رپرتوارهایشان باشد.

9) کروگر در نشست خبری از توانایی ارکستر گفت و اعلام کرد ارکستر سمفونیک تهران بسیار جوان و دارای پتانسیل خوبی است و حتما آینده خوبی در پیش خواهد داشت. اجرای خوب ارکستر سمفونیک تهران علاوه بر اینکه مدیون ایجاد انگیزه و شوق از سوی این رهبر جوان است، متکی بر توانایی و قابلیت‌های نوازندگان این ارکستر است که سال‌هاست رهبران مختلف را تجربه کرده‌اند و تمام مشکلات را تحمل کرده اند؛ کسانی که تجربه کاری‌شان ازسن رهبر ارکستر بیشتر است.

10) در همان نشست مدیرعامل انجمن موسیقی اعلام کرد که حضور رهبران شناخته شده دنیا برای رهبری ارکستر نیازمند زمان کافی است، چرا که ارکستر این پتانسیل را دارد که رهبران شاخص آن را رهبری کنند. هر چه که هست حضور این رهبر جوان آلمانی بیشتر از آنکه برای ارکستری که رهبران بنام و شاخص را در جایگاه رهبری تجربه کرده است، امتیاز محسوب شود، رهبری این ارکستر برای ماتیاس سباستیان کروگر امتیاز محسوب می‌شود و می‌تواند از این پس به رهبری ارکستر سمفونیک تهران ببالد.</TEXT>
</DOC>
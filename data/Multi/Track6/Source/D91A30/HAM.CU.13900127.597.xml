<?xml version="1.0" encoding="utf-8" ?>
<DOC>
<DOCNO>597</DOCNO>
<DATE-TIME>1390/01/27</DATE-TIME>
<CATEGORY>فرهنگی</CATEGORY>
<TITLE>نادر مرتضی‌پور، رهبر ارکستر سمفونیک تهران شد </TITLE>
<SUMMARY></SUMMARY>
<NARRATIVE></NARRATIVE>
<TEXT>
موسیقی > کنسرت - ارکستر- گروه ادب و هنر:
هرچند که دفتر موسیقی بعد از گذشت یک سال هنوز با سرپرست اداره می‌شود اما به‌نظر می‌رسد که علی ترابی، سرپرست فعلی دفتر موسیقی چند مشکل اساسی این حوزه را حل کرده‌است.

پس از مشخص شدن وضعیت ارکستر ملی بعد از 2 سال سکوت، این بار نوبت به حل مشکل ارکستر سمفونیک رسید تا با مشخص شدن رهبر ارکستر سمفونیک تهران، نگرانی از بلاتکلیفی این ارکستر برطرف شود.ترابی، طی حکمی نادر مرتضی‌پور را به‌عنوان رهبر ثابت ارکستر سمفونیک تهران منصوب کرد.پیش از این تصمیمات ارکستر ملی برعهده انجمن موسیقی بود که بابک رضایی، مدیرعامل این انجمن در گفت‌وگویی با همشهری اعلام کرد که سال‌گذشته به خاطر علایق شخصی‌اش، مسائل ارکستر سمفونیک را حل و فصل می‌کرده ‌است، درحالی‌ که این وظیفه برعهده دفتر موسیقی بوده و هست.

شاید همان علایق شخصی باعث شده بود که در سال‌گذشته او اعلام کند که از این به بعد این ارکستر با رهبر مهمان اداره می‌شود. هرچند این تصمیم بازتاب‌های متعددی بین اهالی موسیقی داشت اما ارکستر سمفونیک تهران در سال گذشته با رهبر مهمان گردانده شد. بعد از رفتن منوچهر صهبایی، 5‌رهبر ارکستر هدایت ارکستر سمفونیک 70 ساله تهران را برعهده گرفتند.

رژه رهبران بر سکوی ارکستر سمفونیک

اگر در تمام دنیا هر ارکستری یک رهبر ثابت دارد و رهبر مهمان به‌منظور ایجاد تنوع و خلاقیت گروه را تمرین می‌دهد، در ایران وضع برعکس است. فریدون ناصری از سال 1369 رهبری این ارکستر را برعهده داشت که با مرگش ارکستر سمفونیک شکل دیگری یافت. علی رهبری، نادر مشایخی و منوچهر صهبایی پس از ناصری هدایت این ارکستر را برعهده گرفتند تا سال 86 که تصمیم گرفته شد که منوچهر صهبایی به‌تنهایی رهبری این ارکستر را برعهده بگیرد. تقدیر از صهبایی در بیست و پنجمین جشنواره موسیقی فجر در سال 88 با اعلام پایان کار او همراه بود. از آن به بعد تصمیم بر این شد که این ارکستر با رهبر مهمان گردانده شود.

اولین گزینه رهبر ارکستر سمفونیک تهران چهره شناخته‌شده‌ دنیای موسیقی بود. شهرداد روحانی، رهبر شناخته شده ایرانی مقیم آمریکا به ایران آمد و عنوان نخستین رهبر مهمان ارکستر سمفونیک را به نام خودش کرد. اجرای او چنان به مذاق مردم و البته مسئولان خوش آمد که او در سال‌گذشته 3بار در جایگاه رهبری قرار گرفت و حتی معاون هنری وزیر ارشاد در بیست و ششمین جشنواره بین‌المللی موسیقی فجر از روحانی تجلیل و اظهار امیدواری کرد که روحانی به ایران سفر کرده و ارکستر سمفونیک تهران را همراهی کند.

نازنین آقاخانی نخستین رهبر ارکستر زن بودکه حاشیه‌های حضورش باعث شد که تنها به‌عنوان تمرین‌دهنده ارکستر، از او نام ببرند و تمرینات او در حد یک اجرای خصوصی ماند. ماتیاس کروگر، جوان آلمانی که بنا به گفته مدیرعامل انجمن موسیقی، در سفر خرید ساز به آلمان شناخته شد و بعد از بررسی شناسنامه کاری او شورای ارکستر حضور او را به‌عنوان نخستین رهبر غیرایرانی تایید کرد. اعتراض به روزمه و سن کم او باعث شد که سابقه رهبر خارجی بعدی از اعتبار بیشتری برخوردار باشد. درک گلیسون، ایرلندی با دست پر ارکستر سمفونیک تهران را رهبری کرد.

نادر مرتضی‌پور نخستین رهبر ارکستر سمفونیک تهران پس از انقلاب است که با برنامه‌ریزی منسجم برای ارکستر، اجرای کنسرت در تالار وحدت، شهرستان و جبهه‌ها برای رزمندگان فعالیت خودش را در سال‌های دور آغاز کرد. او پیش از اینکه حکمش را از سرپرست دفتر موسیقی بگیرد، از آبان سال گذشته همکاری‌اش را با ارکستر سمفونیک تهران آغاز کرده بود و البته یکی از نوازندگان ارکستر ملی تازه تاسیس هم هست.

رهبر دائمی مشخص شد

حمید شاه‌آبادی، معاون هنری وزیر فرهنگ و ارشاد اسلامی اواخر سال گذشته در حاشیه افتتاح نمایشگاه عکس سریال مختارنامه در جمع خبرنگاران اظهار امیدواری کرد که ارکستر سمفونیک تهران از سال آینده با رهبر دائم هدایت شود. صحبت او مثل تمام صحبت‌های دیگرش نشان داد که او تصمیم‌گیرنده اصلی است. به همین دلیل طی حکمی نادر مرتضی‌پور رهبر ثابت ارکستر سمفونیک تهران شد. در این حکم با اشاره به تخصص، تجارب و پیشینه او تاکید شده است که با بهره‌مندی از آرای اساتید شورای فنی ارکستر و نوازندگان برجسته و مجرب ارکستر را به جایگاه شایسته برساند.</TEXT>
</DOC>
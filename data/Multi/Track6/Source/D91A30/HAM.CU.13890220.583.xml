<?xml version="1.0" encoding="utf-8" ?>
<DOC>
<DOCNO>583</DOCNO>
<DATE-TIME>1389/02/20</DATE-TIME>
<CATEGORY>فرهنگی</CATEGORY>
<TITLE>برای کار در ایران، رقم قرارداد برایم اهمیتی ندارد </TITLE>
<SUMMARY></SUMMARY>
<NARRATIVE></NARRATIVE>
<TEXT>
موسیقی > کنسرت - ارکستر- گروه ادب و هنر- ندا انتظامی:
ارکستر سمفونیک تهران این روزها خبرساز شده‌است. اگرچه اتمام قرارداد رهبر ارکستر و دعوت از رهبر میهمان امری عادی در دنیای موسیقی است

اما با پس‌زمینه تعطیلی ارکستر ملی که در طول یکسال گذشته، مسئولان فقط قول حل مشکل را می‌دادند، این مسئله چنان مهم و بزرگ شد تا نشستی خبری با حضور بابک رضایی مدیرعامل انجمن موسیقی و شهرداد روحانی رهبر میهمان ارکستر سمفونیک تهران در تالار وحدت برگزار شود.

البته این نشست هم تحت‌تأثیر وعده و وعیدهای قبلی قرار داشت تاجایی که سؤالات خبرنگاران، صدای شهرداد روحانی را درآورد و سرانجام در انتهای جلسه چند سؤال در مورد کنسرت او پرسیده شد.

به گفته بابک رضایی، ارکستر سمفونیک تهران تحت مدیریت معاونت هنری ارشاد و دفتر موسیقی اداره می‌شود و فعالیت‌های اجرایی آن توسط انجمن موسیقی انجام می‌شود. هرچند رضایی معتقد است او در این 4سالی که در انجمن به‌عنوان مدیرعامل حضور داشته، تلاش‌های بسیاری برای رشد ارکستر کرده‌است اما منوچهر صهبایی هم همین حرف را به نوعی دیگر می‌زند. ظاهرا  هرکس رشد ارکستر را سهم خود می‌داند و به عبارت دیگر هرکس ساز خودش را می‌زند.

سال گذشته در بیست و پنجمین جشنواره بین‌المللی موسیقی فجر یعنی در 14 اسفند از منوچهر صهبایی تقدیر شد و درست روز بعد از این تقدیر، قرارداد منوچهر صهبایی دیگر تمدید نشد. به گفته رضایی این اتفاقات اخیر از اتمام قرارداد منوچهر صهبایی تا مشخص نشدن رهبر ثابت و دعوت از رهبر میهمان برای ارکستر، مربوط به چند هفته گذشته نیست بلکه در استمراری بلندمدت شکل گرفته است. 

رضایی که سعی در آرام کردن جو نشست مطبوعاتی دیروز را داشت، این نوید را داد که با همت و مساعدت معاونت هنری و شکل‌گیری مباحثی در زمینه ارکستر و رسیدن به جایگاه مطلوب شاهد شرایط درخشان و خوبی برای ارکستر خواهیم بود. او درادامه گفت: البته این نوید با تغییر و تحولاتی همراه است.

شاید همین تغییرات و تحولات بود که منجر به تعطیلی ارکستر ملی شد؛ ارکستری که قرار بود با تغییراتی مجددا کارش را شروع کند. اما تغییرات هرگز اعمال نشد و سکوت ارکستر ملی تقریبا به یکسالگی رسید.

با این حال بابک رضایی تعطیلی ارکستر ملی را اشتباه واگذاری ارکستر ملی به بنیاد رودکی دانست و گفت: اشتباه واگذاری ارکستر ملی به بنیاد رودکی باعث منحل شدن این ارکستر شد و 99 درصد عدم‌شکل‌گیری ارکستر به خاطر حضور نیافتن فرهاد فخرالدینی است که از طرفی نیز معاونت هنری اصرار به حضور ایشان در ارکستر دارد. در این نشست رضایی گفت که هرگز اعلام نکرده‌ایم ارکستر، رهبر ثابت ندارد اما اعلام کرده‌ایم که انجمن قصد دارد با حضور رهبر میهمان یک نفر را به‌عنوان رهبر ثابت انتخاب کند.

شهرداد روحانی در آمریکا زندگی می‌کند و به دعوت انجمن موسیقی برای رهبری ارکستر به تهران‌ آمده‌است. او تمرینات ارکستر را بسیار خوشایند دانست و آن را نتیجه تمرینات ایرج صهبایی و عشق و علاقه نوازندگان به کار اعلام کرد. شهرداد روحانی دیدی مثبت به همه چیز دارد و حتی کیفیت سازهای ارکستر را که همواره یکی از مشکلات بزرگ نوازندگان ارکستر سمفونیک تهران است، مثبت و خوشایند ارزیابی کرد.

خوشبینی او این سؤال را پیش آورد که مبلغ قراردادش با انجمن موسیقی چقدر بوده است. او اعلام کرد که مبلغ در کشورهای دیگر برایش مهم است اما در ایران تنها چیزی که هیچ اهمیتی ندارد، مبلغ قرارداد است.

آخرین اجرا و رهبری او در ارکستر سمفونیک تهران به 6 سال پیش برمی‌گردد. با این حال این رهبر ارکستر اعلام کرد: برنامه‌های من برای ایران همیشه باز است و زندگی یک خط مستقیم نیست که فقط باید از آن پیروی کرد و شاید برای برخی موقعیت‌ها بتوان برنامه‌های دیگر را لغو کرد و به برنامه‌های ایران پرداخت. </TEXT>
</DOC>
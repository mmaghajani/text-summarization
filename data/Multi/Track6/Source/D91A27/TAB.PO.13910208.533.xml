<?xml version="1.0" encoding="utf-8" ?>
<DOC>
<DOCNO>533</DOCNO>
<DATE-TIME>1391/02/08</DATE-TIME>
<CATEGORY>سیاسی</CATEGORY>
<TITLE>ليست نهايي نامزدهاي رياست جمهوري مصر </TITLE>
<SUMMARY>فاروق سلطان، رييس كميته انتخابات مصر و رييس دادگاه عالي قانون اساسي اين كشور پس از صدور ليست نهايي نامزدهاي انتخابات رياست جمهوري مصر گفت: 23 تن براي ثبت نام در انتخابات رياست جمهوري مصر و نامزد شدن براي پست رياست جمهوري كشور شركت كرده بودند كه پس از بررسي پرونده اين 23 تن، 10 تن آنها به دليل نداشتن يك شرط يا بيشتر از آن رد شدند و 13 تن به عنوان ليست نهايي معرفي شدند.</SUMMARY>
<NARRATIVE></NARRATIVE>
<TEXT>
كميته انتخابات مصر ليست نهايي نامزدهاي انتخابات رياست جمهوري اين كشور را انتخاب كرد كه در اين ليست نام احمد شفيق، آخرين نخست وزير رژيم سابق اين كشور نيز در آن به چشم مي‌خورد.

به گزارش ايسنا، به نقل از سايت شبكه الجزيره، كميته عالي انتخابات مصر روز پنجشنبه ليست نهايي نامزدهاي شركت كننده در انتخابات رياست جمهوري مصر را منتشر كرد كه اين ليست شامل 13 نامزد از جمله احمد شفيق است كه پيشتر از سوي همين كميته از شركت در انتخابات رياست جمهوري مصر منع شده بود.

فاروق سلطان، رييس كميته انتخابات مصر و رييس دادگاه عالي قانون اساسي اين كشور پس از صدور ليست نهايي نامزدهاي انتخابات رياست جمهوري مصر گفت: 23 تن براي ثبت نام در انتخابات رياست جمهوري مصر و نامزد شدن براي پست رياست جمهوري كشور شركت كرده بودند كه پس از بررسي پرونده اين 23 تن، 10 تن آنها به دليل نداشتن يك شرط يا بيشتر از آن رد شدند و 13 تن به عنوان ليست نهايي معرفي شدند.

وي ادامه داد: كميته انتخابات مصر شكايت‌هاي همه كساني را كه اسم آنها خط زده شده بود را بررسي كرده و پس از اطمينان از صحت يا عدم صحت ادعاي آنها حكم نهايي صادر شده است.

سلطان در خصوص بازگشت احمد شفيق به رقابت‌هاي انتخاباتي مصر گفت: قانون انتخابات مصر بر اساس درخواست پارلمان مصر تنظيم شد و بر اساس آن احمد شفيق نيز از ليست نامزدهاي انتخابات رياست جمهوري كنار گذاشته شد اما پس از شنيدن دلايل و ادله شفيق كميته تصميم گرفت كه وي بار ديگر مي‌تواند در انتخابات شركت كند.

بازگشت احمد شفيق اعتراض‌هاي زيادي را در محافل سياسي و مردمي مصر به دنبال داشته و پيش بيني مي‌شود اعتراض‌هاي مردمي در مصر در واكنش به اين تصميم كميته عالي انتخابات مصر شكل بگيرد.

ليست نهايي نامزدهاي انتخابات مصر شامل ابوالعز الحريري، محمد عبد الفتاح فوزي، حسام خير الله، عمرو موسي، عبدالمنعم ابو الفتوح، هشام البسطويسي، محمود حسام الدين، محمد سليم العوا، احمد شفيق، حميدين صباحي، عبدالله الاشعل، خالد علي و محمد مرسي است.

اين ليست به صورت نهايي از سوي كميته عالي انتخابات و دادگاه عالي قانون اساسي مصر تصويب شده و هيچگونه اعتراضي بر اساس قوانين مصر به آن وارد نيست اما هر يك از افرادي كه در اين ليست حضور دارند مي‌توانند به طور شخصي از رقابت‌هاي انتخاباتي كناره گيري كنند.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>536</DOCNO>
<DATE-TIME>1391/03/26</DATE-TIME>
<CATEGORY>سیاسی</CATEGORY>
<TITLE>دیوان عالی قانون اساسی مصر پارلمان این کشور را منحل کرد</TITLE>
<SUMMARY>ديوان عالي قانون اساسي مصر با صدور حکمي پارلمان اين کشور را منحل و اعلام کرده است انتخابات پارلماني برخلاف قانون اساسي برگزار شد. </SUMMARY>
<NARRATIVE></NARRATIVE>
<TEXT>
ديوان عالي قانون اساسي مصر روز پنج‌شنبه (۲۵ خرداد، ۱۴ ژوئن) اعلام کرد يک سوم کرسي‌هاي پارلماني "غيرمشروع" هستند.

در پي صدور اين حکم، حاکمان نظامي مصر بي‌درنگ اعلام کردند اختيار کامل قوه مقننه را در اختيار دارند.

شوراي عالي نيروهاي مسلح مصر گفت روز جمعه یک مجلس ۱۰۰ نفري را براي تدوين قانون اساسي اين کشور معرفي خواهد کرد.

در همين حال، عبدالمنعم ابوالفتوح، يکي از نامزدهاي دور نخست انتخابات رياست جمهوري مصر گفت انحلال پارلمان همانند یک "کودتاي کامل" است.

حزب آزادي و عدالت، شاخه سياسي گروه اخوان المسلمين مصر در انتخابات پارلماني اخير این کشور موفق شد نزديک به نيمي از کرسي‌ها را به خود اختصاص دهد.

پيشتر، ‌يک دادگاه بدوي در حکمی اعلام کرد، به علت اين که يک سوم از کرسي‌هاي پارلمان مي‌بايد به نامزدهاي مستقل اختصاص مي‌يافت و چون احزاب براي اين کرسي‌ها نيز نامزد معرفي کردند، انتخابات غيرقانوني است.

همچنين، ديوان عالي قانون اساسي مصر روز پنج‌شنبه با اعلام اين که قانون انزواي سياسي مغاير قانون اساسي است، نامزدي احمد شفيق، آخرين نخست وزير رژيم حسني مبارک، در انتخابات رياست جمهوري را تائيد کرد و به وي اجازه داد به رقابت انتخاباتي خود ادامه دهد.

در همين حال، معترضان با تجمع در برابر ساختمان ديوان عالي انتخابات، عليه احمد شفيق شعار سر دادند و اجراي اين قانون را خواستار شدند.

بسياري از مردم مصر از آن بيم دارند که شفيق نامزد اعلام‌نشده شوراي نظامي باشد و کميته انتخاباتي منصوب شوراي نظامي که بر برگزاري انتخابات نظارت دارد نتايج راي‌گيري را به نفع احمد شفيق تحريف کند.

اين تصميم دو روز پيش از برگزاري دور دوم انتخابات رياست جمهوري بين احمد شفيق و محمد مرسي، نامزد اخوان المسلمين گرفته شد.

نتايج اوليه نشان مي‌دهد محمد مرسي با کسب ۷۸ درصد آراي مصري‌هاي مقيم خارج از کشور، از احمد شفيق پيشی گرفته است.

م ف/ن م
</TEXT>
</DOC>
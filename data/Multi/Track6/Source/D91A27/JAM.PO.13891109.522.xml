<?xml version="1.0" encoding="utf-8" ?>
<DOC>
<DOCNO>522</DOCNO>
<DATE-TIME>1389/11/09</DATE-TIME>
<CATEGORY>سیاسی</CATEGORY>
<TITLE>آخرين تحولات مصر
معاون رئيس جمهور و نخست وزير جديد مصر معرفي شدند</TITLE>
<SUMMARY>جام جم آنلاين: عمر سليمان ، رئيس سازمان اطلاعات مصر به عنوان معاون رئيس جمهور مصر سوگند ياد کرده و حسني مبارک، احمد شفيق را به عنوان نخست وزير جديد انتخاب کرده است. دو پسر حسني مبارک هم مصر را ترک کرده و وارد لندن شده اند. طي 30 سال حكومت حسني مبارك اين نخستين بار است كه پست معاون رئيس جمهور ايجاد مي شود.</SUMMARY>
<NARRATIVE></NARRATIVE>
<TEXT>
ژنرال عمر سليمان، رئيس سازمان اطلاعات مصر به عنوان معاون رئيس جمهور مصر سوگند خورده است. عمر سليمان از افراد معتمد حسني مبارک به شمار مي رود.

حسني مبارک، همچنين احمدمحمد شفيق،وزير هوانوردي اين کشور را به عنوان نخست وزير جديد اين کشور منصوب کرده است. او جانشين احمد نظيف مي شود که شب گذشته از سوي حسني مبارک، برکنار شد.

شفيق خلبان جنگي بوده و براي مدتي فرماندهي نيروي هوايي مصر را به عهده داشته است. او در جريان جنگ اکتبر 1973 (يوم کيپور) تحت فرماندهي حسني مبارک بوده است.

ژنرال سليمان که امروز به عنوان معاون حسني مبارک انتخاب شده، از سال 1995 در حلقه بسيار نزديک به رئيس جمهور مصر قرار دارد و در بسياري از سياست هاي دولت مصر نقش اساسي ايفا کرده است. او از مخالفان اخوان المسلمين، بزرگ ترين گروه مخالف در مصر به شمار مي رود.

اين براي اولين بار طي سي سال زمامداري حسني مبارک است که چنين سمتي ايجاد مي شود.

پيش از اين هم از ژنرال سليمان به علت نظامي بودن و وابستگي به ارتش براي برخي، چهره اي مطلوب براي دوره پس از مبارک تلقي مي شد.

ژنرال سليمان به علت نقشي که در روند مذاکرات صلح و مذاکرات آشتي ملي گروه هاي فلسطيني ايفا کرده، چهره اي شناخته شده براي آمريکايي ها، اسرائيلي ها و فلسطينيان به شمار مي رود.

گفته شده در جريان سفر حسني مبارک به اتيوپي در سال 1995، توصيه او به رئيس جمهور مصر براي سفر با يک خودروي زرهي باعث نجات جان مبارک از يک سوء قصد جدي شد.

در همين حال تائيد شده دو پسر حسني مبارک، مصر را ترک کرده و وارد لندن شده اند.

همچنين اعلام شده که احمد عز، بازرگان مصري و از سياستمداران ارشد حزب حاکم مصر از سمت خود استعفا داده است.

او از نزديکان جمال مبارک، پسر حسني مبارک به شمار مي رفت و معترضان در شعارهاي خود او را به باد انتقاد گرفته بودند.

ادامه تظاهرات

دهها هزار معترض، به رغم مقررات منع آمد و شد، براي پنجمين روز متوالي در قاهره و چند شهر ديگر تجمع کرده و خواهان استعفاي حسني مبارک، رئيس جمهور مصر شده‌اند.

ارتش از مردم خواسته تا به اين مقررات احترام گذاشته و تجمع نکنند. ارتش هشدار داده که هر کس، اين قوانين را نقض کند، "در خطر خواهد بود."

در قاهره، پليس از تير مشقي و گاز اشک آور براي متفرق کردن معترضان استفاده کرده است اما ارتش تا کنون وارد درگيري ها نشده است.

گزارش ها حاکي از زخمي شدن چند معترض است.

محمد البرادعي، از چهره هاي برجسته مخالف دولت مصر خواهان کناره گيري حسني مبارک يا اعلام عدم شرکت او در انتخابات دور بعد شده است.

ارتش زمان مقررات منع آمد و شد را افزايش داده است به اين ترتيب، اين مقررات در قاهره، اسکندريه و سوئز از ساعت چهار بعد از ظهر تا هشت صبح خواهد بود.

ميدان تحرير (آزادي) قاهره مملو از معترضان است و نيروهاي ارتش با چندين خودروي زرهي در اطراف اين ميدان مستقر شده اند اما تا کنون دست به اقدامي نزده اند.

حداقل سي نفر شب گذشته در قاهره کشته شدند. شبکه الجزيره تصاويري از درون سردخانه مرکزي قاهره مخابره کرده که جنازه ها به قدري زياد است که در هر کدام از اتاقک هاي يخچال سردخانه چند جنازه را قرار داده اند، و جنازه هايي هم بيرون از محوطه سردخانه روي زمين و روي سکو ها قرار دارند.

خبرنگار رويتر حداقل بيست جنازه را در سردخانه شهر اسکندريه ديده و آمار ديگري هم از کشته ها از نقاط مختلف مصر مخابره شده است.

در بندر سوئز گزارش داده اند که واحدهاي ارتش، با مردم درگير شده و مردمي را که کلانتري ها را در دست گرفته بودند از کلانتري ها بيرون کرده و خودشان در محل واحدهاي پليس موضع گرفته اند.

در شهر اسماعيليه در شرق قاهره هم درگيري هاي خشونت باري صورت گرفته است.

در شهر قاهره در ميدان تحرير، علي رغم اين که تانک ها و نفربرهاي ارتش در تمامي ورودي هاي ميدان مستقر هستند، مردم همچنان در ميدان جمع شده اند. مردم تغيير هيات دولت را که وعده داده شده کافي نمي دانند و خواستار تغيير حکومت و رفتن حسني مبارک هستند که سي سال رييس جمهور بوده است.

فضاي دوستانه اي ميان نيروهاي ارتش و مردم وجود دارد.

به گزارش خبرگزاري آسوشيتدپرس،هزاران تبعه خارجي و شهروند مصري در فرودگاه قاهره براي خروج از اين کشور حضور دارند.ارتش دسترسي به اهرام ثلاثه را به دلايل امنيتي محدود کرده است و تانک ها و نفربرهاي زرهي، اين اهرام در جيزه را محاصره کرده اند.

حضور محسوس ارتش

به غير از قاهره در چند شهر ديگر از جمله اسکندريه و اسماعيليه نيز تجمعاتي برگزار شده که در برخي از شهرها، درگيري هايي نيز روي داده است.

در شهر رفح در شبه جزيره سينا، مقر نيروهاي امنيتي مصر مورد حمله قرار گرفته و طبق گزارش ها، چند پليس کشته شده اند.

تانک هاي زرهي و سربازان ارتش براي جلوگيري از پيشروي معترضان به نقاط حساس پايتخت از جمله تلويزيون دولتي مصر اعزام شده اند.

تظاهرکنندگان خواهان اصلاحات بنيادين و سريع در کشورشان هستند.

حضور نظامي در خيابان ها به شدت محسوس است اما اين احساس وجود ندارد که ارتش کنترل اوضاع را در دست گرفته است.

حسني مبارک شب گذشته، پس از چند روز سکوت، در يک سخنراني تلويزيوني با اعلام برکناري دولت مصر، به مردم کشورش وعده اصلاحات اجتماعي، اقتصادي و سياسي داد.

حسني مبارک با دفاع از عملکرد نيروهاي امنيتي هشدار داد که فاصله بين هرج و مرج و آزادي خط باريکي است و تاکيد کرد که اجازه نمي دهد مصر بي ثبات شود.

باراک اوباما، رئيس جمهوري آمريکا شب گذشته پس از سخنراني حسني مبارک، خواهان خويشتنداري حکومت مصر در قبال معترضان شد.

رئيس جمهور آمريکا همچنين خواهان اصلاحات سياسي در مصر شد.

دولت مصر در واکنش به گسترده شدن ناآرامي ها، اينترنت و خطوط موبايل در کل کشور را قطع کرد، اقدامي که با انتقادهاي شديد جامعه جهاني مواجه شد.

برخي از خدمات موبايل در مصر امروز بار ديگر به حالت عادي برگشته است.

دهها کشته و صدها زخمي

آخرين آمار حاکي از کشته شدن چهل و پنج نفر از زمان ناآرامي هاي پس از نماز جمعه روز گذشته است.در اين ناآرامي ها هزاران نفر نيز زخمي شده اند.

در کل تعداد کشته شدگان حوادث اخير به حداقل پنجاه و دو نفر رسيده است که در ميان آنها هم از معترضان و هم از نيروي پليس ديده مي شود.

روز جمعه دهها هزار نفر در قاهره، اسکندريه، سوئز و چند شهر ديگر دست به تظاهرات عليه دولت مبارک زدند و ممنوعيت منع رفت و آمد اعلام شده از سوي دولت را زير پا گذاشتند.

اين شهر بندري در شرق مصر شب گذشته در دست معترضان بود اما ارتش مصر هم اکنون وارد اين شهر شده است.

در قاهره، معترضان کمي پس از اعلام برقراري مقررات منع رفت و آمد، دفتر مرکزي حزب دموکراتيک ملي، حسني مبارک را به آتش کشيدند.

شب گذشته، نيروهاي ارتش براي کمک به پليس ضد شورش با خودروهاي زرهي وارد شهر شدند و ساختمان هاي حساس دولتي مانند راديو و تلويزيون و وزارت خارجه را به محاصره خود در آوردند.

ارتش همچنين مسئوليت تامين امنيت موزه ملي مصر را به عهده گرفت. شب گذشته، خطر آتش سوزي و غارت، اين موزه را که حاوي گنجينه هايي از مصر باستان و نقاب طلايي توت عنخ آمون پادشاه جوان مصر است تهديد مي کرد.

آسوشيتدپرس - بي بي سي - رويترز</TEXT>
</DOC>
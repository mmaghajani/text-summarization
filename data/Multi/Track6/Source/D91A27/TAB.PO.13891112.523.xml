<?xml version="1.0" encoding="utf-8" ?>
<DOC>
<DOCNO>523</DOCNO>
<DATE-TIME>1389/11/12</DATE-TIME>
<CATEGORY>سیاسی</CATEGORY>
<TITLE>طي يك بيانيه رسمي و با قانوني دانستن خواسته‌هاي مردم مصر؛
ارتش مصر تسليم اراده انقلابیون شد </TITLE>
<SUMMARY>سخنگوي ارتش مصر در بيانيه رسمي كه در تلويزيون دولتي اين كشور منتشر شد بر حق قانوني ملت مصر تاكيد كرد.</SUMMARY>
<NARRATIVE></NARRATIVE>
<TEXT>
ارتش مصر شامگاه دوشنبه اعلام كرد: خواسته‌هاي مردم مصر را كه از يك هفته پيش در خيابان هاي اين كشور عليه دولت تظاهرات مي‌كنند، قانوني مي‌داند.

به گزارش فارس، سخنگوي ارتش مصر در بيانيه رسمي كه در تلويزيون دولتي اين كشور منتشر شد بر حق قانوني ملت مصر تاكيد كرد.

بنابر اين گزارش، ارتش مصر اعلام كرد: خواسته هاي مردم مصر را كه از يك هفته پيش در خيابان هاي اين كشور عليه دولت تظاهرات مي كنند، قانوني مي‌داند.

ارتش مصر در پيامي خطاب به مردم مصر اعلام كرد: ارتش خواسته‌هاي مردم بزرگ مصر را قانوني مي‌داند و به استفاده از زور عليه مردم مصر مبادرت نخواهد كرد.

سخنگوي ارتش مصر در اين پيام كه از سوي خبرگزاري رسمي مصر، منا و تلويزيون دولتي اين كشور منتشر شد، بر آزادي بيان به شكل مسالمت‌آميز و تضمين شده براي همه تاكيد كرد.

تلويزيون دولتي مصر همچنين اعلام كرد ارتش اطمينان داده است عليه تظاهر كنندگان به زور متوسل نخواهد شد.

بنابر اين گزارش، بسياري از تحليل‌گران نيروي نظامي ارتش مصر را آخرين سنگر مقاومت مبارك در مقابل خواسته‌هاي مردم مصر براي كنار رفتن از حكومت و سركوبي اين جنبش مي‌دانند.

اين كارشناسان اعتقاد دارند، قطع حمايت ارتش از دولت مبارك به معناي سقوط وي است.

لازم به ذكر است تاكنون هيچ برخوردي بين نيروهاي ارتش مصر و معترضان به وجود نيامده و مردم با آغوش باز از نيروهاي ارتش مصر در خيابان ها استقبال كرده‌اند. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>527</DOCNO>
<DATE-TIME>1390/07/09</DATE-TIME>
<CATEGORY>سیاسی</CATEGORY>
<TITLE>موافقت با اصلاح قانون انتخابات مصر</TITLE>
<SUMMARY>شوراي نظامي مصر در پي روزها تظاهرات عمومي براي انتقال سريع قدرت به حکومتي غير نظامي با اصلاح قانون انتخابات موافقت کرده است.</SUMMARY>
<NARRATIVE></NARRATIVE>
<TEXT>
به گزارش خبرگزاري فرانسه، پس از هشدار نزديک به 60 حزب و گروه سياسي مصر مبني بر تحريم انتخابات پارلماني پيش رو، حاکمان نظامي مصر آمادگي خود را براي اصلاح قانون بحث‌برانگيز انتخابات اين کشور اعلام کرده­اند.

اصلاحات در قانون انتخابات به احزاب سياسي اين امکان را مي‌دهد تا نامزدهاي خود را براي کسب يک سوم از کرسي­هاي پارلمان که پيشتر اين ميزان به نامزدهاي مستقل اختصاص داشت، معرفي کنند.

اين تصميم در پي ديدار سامي عنان، فرمانده نيروي هوايي و از اعضاي ارشد نيروهاي مسلح مصر با اعضاي ائتلاف دموکراتيک متشکل از ده‌ها گروه سياسي از جمله اخوان المسلمين و حزب ليبرال الوفد، گرفته شد.

شرکت‌کنندگان در اين ديدار حذف بند 5 قانون انتخابات را که در آن دو سوم کرسي‌ها براي احزاب و باقي کرسي‌ها به نامزدهاي مستقل تعلق مي­گرفت، خواستار شدند.

مخالفان قانون انتخابات از آن بيم دارند که اين بند به بازگشت چهره‌هاي رژيم گذشته به صحن پارلمان مصر کمک کند.

نزديک به 60 حزب و گروه سياسي از جمله شاخه سياسي اخوان المسلمين تهديد کرده‌اند در صورت خودداري شوراي نظامي از تحقق مطالبات تا اتمام ضرب­الاجل تعيين شده، انتخابات پارلماني مصر را تحريم کنند. مخالفان روز يکشنبه را به عنوان آخرين فرصت براي تحقق خواسته‌هاي خود تعيين کرده‌اند.

در همين حال، ميدان آزادي قاهره از چند روز گذشته صحنه تظاهرات مخالفان خشمگيني بوده است که خواستار گذار سريع قدرت به دموکراسي و تشکيل دولتي غيرنظامي هستند.

در جريان انقلاب مصر که به سرنگوني رژيم حسني مبارک، رئيس جمهور مخلوع اين کشور منجر شد، دست‌کم 846 نفر کشته شدند.

مردم مصر هنوز نسبت به گذار سريع قدرت به دموکراسي و تشکيل دولتي غيرنظامي در اين کشور بدبين هستند.

م ف/ن م </TEXT>
</DOC>
<?xml version="1.0" encoding="utf-8" ?>
<DOC>
<DOCNO>577</DOCNO>
<DATE-TIME>1391/03/04</DATE-TIME>
<CATEGORY>علمی</CATEGORY>
<TITLE>تعاملات اجتماعي هوش را افزايش مي‌دهد</TITLE>
<SUMMARY>جام جم آنلاين: يكي از ابعاد مهم وجود آدمي، بعد اجتماعي اوست و شايد همين ويژگي مهم است كه انسان را از ديگر مخلوقات برتري بخشيده و متمايز كرده است.مي‌توان گفت تعاملات اجتماعي بويژه تعاملات اجتماعي مثبت به رشد فكري و ذهني افراد كمك مي‌كند حتي مي‌توان گفت مهارت‌ها و تعاملات اجتماعي نه تنها بر سلامت رواني كه بر سلامت جسمي افراد نيز موثر است. </SUMMARY>
<NARRATIVE></NARRATIVE>
<TEXT>
مهارت‌هاي اجتماعي وسيله ارتباطي ميان فرد و محيط تعريف مي‌شود. محققان معتقدند اين وسيله براي شروع و ادامه ارتباط سازنده و سالم با محيط اجتماعي به عنوان بخش مهمي از بهداشت رواني، مورد استفاده قرار مي‌گيرد.

مهارت‌هاي اجتماعي، رفتارهايي هستند كه رشد آنها مي‌تواند در عملكرد فرد و اجتماع تاثير بگذارد و به داشتن جسم و روحي سالم و جامعه‌اي سالم كمك كند.

در اين راستا گروهي از محققان به كمك مدل‌هاي كامپيوتري و ارگانيسم‌هاي شبيه‌سازي شده دريافتند مغز با تعاملات اجتماعي و بازي‌هاي گروهي رشد كرده و تكامل مي‌يابد.

آنها 50 مغز شبيه‌سازي شده و مصنوعي را در اين ارگانيزم‌ها با بازي‌هاي مختلف از جمله بازي‌هاي گروهي و سنتي ـ كه مستلزم داشتن روابط اجتماعي زيادي است ـ مورد آزمايش و بررسي قرار دادند و مشاهده كردند اين مغزها رشد و توانايي‌هاي بيشتري كسب كرده‌اند.

آنها دريافتند اين ارگانيسم‌ها براي داشتن روابط اجتماعي گسترده‌تر نيازمند داشتن مغزي بزرگ‌تر و تكامل‌يافته‌ترند و لذا به برنامه‌هاي بيشتري براي داشتن روابطي سازنده‌تر احتياج دارند.

در واقع براي به كارگيري استراتژي‌هاي اجتماعي بايد مغز بزرگ‌تري داشت و رشد مغز و بزرگ‌تر شدن آن هم به نوعي سبب رشد هوش بيشتر، حافظه بيشتر و تصميم‌گيري بيشتر است.

محققان مشاهده كردند اين ارگانيسم‌هاي شبيه‌سازي‌شده، وقتي در معرض بازي‌هاي گروهي و رفتارهاي اجتماعي پيچيده‌تر قرار مي‌گيرند، گرايش به انتخاب مغزي بزرگ‌تر و پيچيده‌تر دارند.

در واقع آنها براي سازگاري با محيط و كنترل روابط اجتماعي شروع به تكامل پيچيده‌تر مغز مي‌كردند. البته لازم به ذكر است كه رابطه بين هوش و تعاملات اجتماعي در دهه 70 مشخص شده بود، اما مطالعات گسترده مرتبطي براي تأييد اين فرضيه انجام نشده بود.

فرضيه محققان اين بود كه تعاملات اجتماعي گسترده مستلزم داشتن مغزي بزرگ‌تر و پيچيده‌تر است كه براي تاييد آن ابتدا آزمايش‌هايي روي برخي حيوانات اجتماعي مانند ميمون‌ها انجام شده بود، اما مطالعه حاضر اولين پژوهشي است كه در آن شواهد تجربي به صورت مدل‌هاي رياضي ثابت مي‌كند تعاملات اجتماعي و فعاليت‌هاي گروهي بر رشد مغز و در نتيجه افزايش هوش تاثير زيادي دارد.

اين محققان ادعا مي‌كنند مدل آنها توانسته مطالعات تجربي انجام شده را با شبكه‌هاي عصبي و مغزي مصنوعي و شبيه‌سازي شده پيوند دهد بنابراين هر قدر كه مغز افراد بزرگ‌تر باشد، تعاملات اجتماعي و گروهي در آنها بيشتر است و تعاملات اجتماعي بيشتر و گسترده‌تر سبب افزايش حجم مغز و در نهايت بالا رفتن سطح هوش افراد مي‌شود.

به همين دليل است كه انسان با داشتن روابط اجتماعي، مغزي پيچيده‌تر و هوش بالاتري نسبت به ديگر مخلوقات دارد. در واقع فراگيري هنر، دانش، زبان و تعاملات اجتماعي و گروهي، انسان را قوي‌تر و باهوش‌تر كرده است.

پس فراموش نكنيد شما با داشتن روابط اجتماعي سالم و مثبت نه تنها از نظر رواني و جسمي سالم‌تر و شاداب‌تر خواهيد بود بلكه از نظر مغزي نيز فعال‌تر و از هوش بيشتري نيز برخوردار خواهيد شد.

مترجم: آزاده سيدميرزايي جهقي
منبع: sciencedaily</TEXT>
</DOC>
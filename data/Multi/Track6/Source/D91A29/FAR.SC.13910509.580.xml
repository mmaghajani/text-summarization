<?xml version="1.0" encoding="utf-8" ?>
<DOC>
<DOCNO>580</DOCNO>
<DATE-TIME>1391/05/09</DATE-TIME>
<CATEGORY>علمی</CATEGORY>
<TITLE>رئیس فرهنگستان علوم پزشکی در گفت‌وگو با فارس مطرح کرد
افزایش هوش کودک با شیر مادر، فواید شیر مادر در میانسالی و سالمندی</TITLE>
<SUMMARY>خبرگزاری فارس: رئیس فرهنگستان علوم پزشکی با اشاره به افزایش 7 تا 13درجه هوش کودکانی که تغذیه با شیرمادر دارند، گفت: فواید شیرمادر در میانسالی و سالمندی در تحکیم استخوان‌بندی و مسائل رفتاری و روانی افراد درجامعه خود را نشان می‌دهد.</SUMMARY>
<NARRATIVE></NARRATIVE>
<TEXT>
علیرضا مرندی در گفت‌وگو با خبرنگار بهداشت و درمان فارس، با اشاره به اهمیت ویژه تغذیه با شیر مادر برای کودک اظهار داشت:‌ مطالعاتی زیادی در تأیید فواید شیر مادر به صورت علمی صورت پذیرفته است به‌خصوص در قرآن کریم چندین بار در مورد شیر مادر  آیه‌هایی آمده است و مسلماً خداوند بندگان خود را بیش از هر کسی دوست دارد زیرا خدا عالم و حکیم و دارای همه صفات دیگر است و خداوند با داشتن علم کامل توصیه به کاری می‌کند.

تحکیم مسائل روانی با تغذیه شیر مادر

وی افزود: بر این اساس در حوزه‌های علمی نیز به صورت گسترده در مدت 3 تا 4 دهه اخیر در زمینه تغذیه شیر مادر در ابعاد عاطفی روانی به خصوص روابط بین بچه و خانواده درباره تأیید فواید شیر مادر تحقیقاتی شده است.

افزایش هوش با تغذیه با شیر مادر

مرندی گفت: تغذیه با شیر مادر نه تنها روابط پایداری در خانواده ایجاد می‌کند بلکه حتی در زمان ورود فرد به جامعه نیز مطالعات نشان داده شده که هوش کودکانی که شیر مادر استفاده کرده‌اند بالاتر خواهد بود به طوری که بین 7 تا 13 درجه ضریب هوشی افزایش می‌یابد.

رئیس فرهنگستان علوم پزشکی تصریح کرد: در زمینه جلوگیری از بیماری‌ها و مرگ و میر کودک نیز از زمان نوزادی مصرف شیر مادر تا سن بالا می‌تواند تضمین کننده باشد.

پیشگیری از بیماری‌ها در بزرگسالی با تغذیه شیر مادر

وی ادامه داد: ‌در زمینه بیماری‌های گوارشی، تنفسی، آلرژی‌ها، سرطان‌ها و مشکلات کبد و حتی بیماری‌هایی که در بزرگسالی احتمال رخ دادن دارد مصرف شیر مادر می‌توانند بسیار کمک‌کننده باشد و در این زمینه مطالعات بسیار گسترده‌ای صورت پذیرفته است.

این فوق تخصص نوزادان تصریح کرد: اکنون دیگر علم شیر مادر مبتنی بر شواهد است به طوری که همه سازمان های بین‌المللی و آکادمی‌های علمی کشورهای غربی مانند آمریکا، اروپا و استرالیا از ما در این زمینه برای تبلیغ و ترویج مصرف شیر مادر جلوتر هستند.

افزایش سلامت مادر به دلیل تغذیه کودک با شیر مادر

مرندی بیان داشت:‌ در مورد سلامت مادر نیز این مسئله مصداق می‌کند بنابراین در این زمینه هر چقدر نیز زمان نیز به جلو پیش برود اطلاعات بیشتری نیز در زمینه فواید مصرف شیر مادر اثبات می‌شود ولی آن چیزی که الان داریم این است که تمام  فواید شیر مادر مبتنی بر شواهد علمی است.

فواید تغذیه با شیر مادر در میانسالی و سالمندی

عضو کمیسیون بهداشت مجلس شورای اسلامی در پاسخ به این پرسش که فواید مصرف شیر مادر در سنین بعد از کودکی و میانسالی و حتی سالمندی به چه صورت خواهد بود، گفت: قطعاً در زمینه تحکیم استخوان بندی، رفتاری و روانی و جسمی شیر مادر در سنین مختلف می‌تواند فواید خود را نشان دهد و از بیماری‌ها جلوگیری کرده ولی آن چیزی که علم کنونی نشان می‌دهد فواید بسیار مصرف شیر مادر است.

کشف فواید بیشتر تغذیه با شیر مادر در آینده

نماینده مردم تهران در مجلس شورای اسلامی خاطرنشان کرد: مسلماً موردی که خداوند بر آن تاکید دارد فواید بیشتری خواهد داشت که به مرور زمان علم می‌تواند به آن دست یابد و من مطمئنم در آینده موارد جدیدی از فواید شیر مادر را به دست خواهیم آورد.

انتهای پیام/ </TEXT>
</DOC>
<?xml version="1.0" encoding="utf-8" ?>
<DOC>
<DOCNO>511</DOCNO>
<DATE-TIME>1390/06/27</DATE-TIME>
<CATEGORY>علمی</CATEGORY>
<TITLE>پیشگیری از عفونت‌های‌ ابزارهای پزشکی با استفاده از نانو ذرات </TITLE>
<SUMMARY></SUMMARY>
<NARRATIVE></NARRATIVE>
<TEXT>
دانش > تحقیق‌و‌ تولید- همشهری آنلاین:پژوهشگران قارچ‌شناسی پزشکی دانشگاه تربیت مدرس با استفاده از نانو ذرات روشی را برای جلوگیری از تشکیل بیوفیلم قارچی بر روی ابزارهای پزشکی ارائه دادند. این روش می‌تواند از عفونت‌های مزمن قارچی در بیماران جلوگیری کند.

به گزارش خبرگزاری مهر، فرنوش حقیقی مجری طرح، کاندیدا آلبیکنس را چهارمین عامل عفونت‌های مزمن قارچی دانست که موجب عفونت‌های عمقی در بدن می‌شود و افزود: وجود بیوفیلمی از این نوع قارچ در ابزارهای پزشکی چون ایمپلنت و کاترها باعث مرگ‌ومیر بسیاری از بیماران می‌شود.

وی با اشاره به ضرورت ارائه روشی برای مبارزه با عوامل عفونی اظهار داشت: در این زمینه تحقیقاتی انجام و تلاش شد تا نانو دی اکسید تیتانیم (TiO2) و فتوکاتالیست TiO2 برای مهار رشد و ایجاد بیو فیلم کاندیدا آلبیکس ارزیابی شود.

حقیقی با اشاره به روش‌های اجرای این پروژه تحقیقاتی، خاطر نشان کرد: نتایج نشان داد که نانو دی اکسید تیتانیم (TiO2) و فتوکاتالیست TiO2 دارای حداقل غلظت مهارکنندگی برای سویه‌های مقاوم است از این رو خاصیت مهارکنندگی تشکیل بیوفیلم را دارد.

مجری طرح یادآور شد: نانو ذرات دی اکسید تیتانیم اثر مطلوبی در حذف بیو فیلم کاندیدا آلبیکنس در مقایسه با گروه کنترل دارد از این رو می‌تواند به عنوان راهکار جدید برای پیشگیری از تشکیل بیوفیلم‌های مربوط به ابزارهای پزشکی مورد استفاده قرار گیرد.</TEXT>
</DOC>
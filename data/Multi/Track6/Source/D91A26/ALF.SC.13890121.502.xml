<?xml version="1.0" encoding="utf-8" ?>
<DOC>
<DOCNO>502</DOCNO>
<DATE-TIME>1389/01/21</DATE-TIME>
<CATEGORY>علمی</CATEGORY>
<TITLE>درمان دیابت نوع A با استفاده از فناوری نانو</TITLE>
<SUMMARY></SUMMARY>
<NARRATIVE></NARRATIVE>
<TEXT>
دانشمندان دانشگاه کالگاری موفق به تولید واکسن نانویی شدند که توانست دیابت نوع A را در موشها درمان کند.

به گزارش مهر، به گفته انجمن دیابت آمریکا در میان هر 400 تا 600 کودک و نوجوان یک نفر به دیابت نوع A مبتلا است و تا کنون هیچ شیوه شناخته شده ای برای جلوگیری از ابتلا به این بیماری شناسایی نشده و مبتلایان باید برای کنترل بیماری خود به صورت مداوم از تزریق انسولین استفاده کنند.

اکنون محققان دانشگاه کالگاری در کانادا با استفاده از واکسنهایی که با کمک فناوری نانو ابداع شده است توانسته اند این نوع بیماری را در موشها درمان کرده و سرعت آغاز بیماری را در این جانداران کاهش دهند. دیابت نوع A زمانی آغاز می شود که گلبولهای سفید خون، سلولهای T شکل به اشتباه به سلولهای سازنده انسولین یا سلولهای بتا در پانکراس حمله کرده و آنها را نابود می کنند. کاهش انسولین در پی این رویداد منجر به افزایش گلوکز در خون بیمار شده و تا زمانی که بدن انسولین دریافت نکند این پدیده می تواند منجر به مرگ بیمار شود.

دانشمندان از گذشته در پی روشی بودند تا بتواند به صورت ویژه پاسخ خودکار سیستم ایمنی بدن را که به آغاز دیابت نوع A منجر می شود، بدون وارد آوردن آسیب به سلولهای ایمنی که از بدن در برابر عفونتها محافظت می کند متوقف سازد. در نهایت دانشمندان کانادایی توانستند واکسنی تولید کنند که از نانوذرات پوشیده شده از ذرات پروتئین پپتیدی ویژه دیابت نوع A تشکیل شده است. این ذرات به مولکولهایی اتصال یافته اند که در معرفی پپتیدها به سلولهای T گلبول سفید نقش بسیار مهمی را به عهده دارند.

این نانو واکسن با افزایش تعداد سلولهای T تنظیم کننده ویژه پپتیدها که می توانند حملات شدید سلولهای ایمنی مخرب سلولهای تولید کننده انسولین را خنثی کند عمل کرده و بیماری را در کنترل خود در می آورد.

بر اساس گزارش ساینس دیلی، دانشمندان در عین حال توانستند با آزمایش واکسن حاوی نانوذرات مولکولهای دیابت انسان بر روی مدلهای انسانی شده موشهای آزمایشگاهی، میزان قند خون را به سطح عادی بازگردانده و امیدی جدید را در درمان این نوع از دیابت در انسانها به وجود آورند.</TEXT>
</DOC>
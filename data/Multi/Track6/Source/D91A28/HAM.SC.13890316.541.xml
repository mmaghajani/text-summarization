<?xml version="1.0" encoding="utf-8" ?>
<DOC>
<DOCNO>541</DOCNO>
<DATE-TIME>1389/03/16</DATE-TIME>
<CATEGORY>علمی</CATEGORY>
<TITLE>کمتر نمک بخورید؛ بیشتر عمر کنید </TITLE>
<SUMMARY></SUMMARY>
<NARRATIVE></NARRATIVE>
<TEXT>
تغذیه > توصیه‌ها و آداب- آرش نهاوندی:
چند روز پیش خبری مبنی بر اینکه سرانه مصرف نمک در ایران15 درصد از حد جهانی بالاتر است در روزنامه همشهری به نقل از وزارت بهداشت انتشار یافته بود.

انتشار این خبر باتوجه به مضرات نمک برای سلامتی انسان نگرانی‌ها را در سطح جامعه و به‌ویژه نزد جامعه پزشکان نسبت به سلامتی مردم بالا می‌برد.نمک اگر نگوییم اصلی‌ترین، یکی از اصلی‌ترین عوامل بالارفتن فشار خون و فشار خون بالا نیز از فاکتورهای بسیار خطرناک در بروز بیماری‌های قلبی و سکته قلبی محسوب می‌شود. باتوجه به این مسئله اهمیت خبر افزایش بیش از حد مصرف نمک در ایران و حتی بالا رفتن میزان آن از حد جهانی درک می‌شود و نگرانی‌ها در این رابطه به‌شدت افزایش می‌یابد.نمک در آب محلول است و از مهم‌ترین املاحی است که در اغذیه روزانه مورد استفاده‌ است.

نمک به‌صورت معادن عظیمی در ته‌نشین‌ها و رسوبات به شکل چین‌خوردگی‌ها وجود دارد که به‌شکل سنگ نمک آن‌را استخراج می‌کنند و همچنین در آب دریاها به‌مقدار فراوان موجود است و در صورت لزوم قابل استخراج است.مصرف نمک به مقدار کم در برنامه غذایی ما لازم و ضروری است ولی ما معمولاً 10 تا 20 برابر مقدار مورد نیاز بدن، نمک مصرف می‌کنیم. البته سه‌چهارم نمکی که طی روز مصرف می‌کنیم به‌صورت نهفته در غذاهای فرآوری شده و آماده است.

فقط یک چهارم آن را در سر سفره یا هنگام پخت غذا، اضافه می‌کنیم.اما مصرف بالای نمک در حدی که ما در ایران مصرف می‌کنیم بیماری‌های خطرناک و عدیده‌ای را نظیر فشار خون و عوارض قلبی به همراه دارد.تأثیر نمک در افزایش فشار خون  به‌طور قطعی ثابت شده است. افزایش فشار خون، خطر سکته یا حمله قلبی را به دنبال دارد چرا که احتمال مسدود شدن سرخرگ‌هایی که خون را به عضله قلبی می‌رسانند افزایش می‌دهد.

کاهش مصرف نمک، باعث کاهش فشارخون بالا می‌شود و اگر همیشه به مقدار کم نمک مصرف کنید، با افزایش سن دچار فشار خون بالا نخواهید شد.

مقدار مصرف نمک با میزان شیوع سکته قلبی در جامعه مرتبط است. علاوه بر اینکه نمک باعث افزایش فشارخون می‌شود، به‌نظر می‌رسد به‌طور مستقیم و بدون اینکه اثری بر فشار خون داشته باشد، باعث سکته قلبی می‌شود. نمک زیاد، کلسیم را از استخوان‌ها می‌گیرد و باعث دفع آن از طریق ادرار می‌شود. به همین دلیل باعث نازک شدن استخوان می‌شود. در نتیجه با افزایش سن، استخوان‌ها به راحتی می‌شکنند.

هم‌اکنون توصیه می‌شود برای کاهش خطر پوکی استخوان، مصرف نمک کاهش یابد.اما آیا مصرف نمک را باید به‌دلیل مضرات آن ترک کرد؟ عده‌ای از دانشمندان معتقدند مصرف نمک در افراد سالم اثر خاصی روی فشار خون نمی‌گذارد، در مقابل این دیدگاه به‌طور مشخص می‌توان گفت که مصرف زیاد نمک برای افرادی که بیماری قلبی دارند می‌تواند بسیار خطرناک باشد و باید کنترل شده مصرف شود. اما در هر دو نظریه میزان تأثیر‌گذاری منفی نمک به میزان حساسیت بدن افراد به مصرف نمک بستگی دارد.

نصیحت پزشکان برای تمامی افراد چه مشکل فشار خون داشته باشند چه نه، آن است که حتی‌المقدور از مواد تازه مانند میوه‌ها و سبزیجات استفاده کنند و آنها را در پروسه‌های طولانی پخت و پز قرار ندهند. به عقیده آنها هر چه میزان نمک در غذا بیشتر باشد به‌تدریج احساس وجود نمک در غذا کمتر می‌شود و برای آنکه احساس مزه نمک به‌وجود آید نمک بیشتری مصرف خواهیم کرد. همچنین پیشنهاد پزشکان افزودن مقداری لیموترش به نمک است که می‌تواند مزه نمک در غذا را نمایان‌تر کند.</TEXT>
</DOC>
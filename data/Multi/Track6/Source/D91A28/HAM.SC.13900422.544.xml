<?xml version="1.0" encoding="utf-8" ?>
<DOC>
<DOCNO>544</DOCNO>
<DATE-TIME>1390/04/22</DATE-TIME>
<CATEGORY>علمی</CATEGORY>
<TITLE>ترکیب نمک زیاد و پتاسیم کم در رژیم غذایی خطرناک است </TITLE>
<SUMMARY></SUMMARY>
<NARRATIVE></NARRATIVE>
<TEXT>
تغذیه > توصیه‌ها و آداب- همشهری آنلاین:
کارشناسان بهداشت عمومی و تغذیه در آمریکا اعلام کردند ترکیب نمک زیاد و پتاسیم کم در رژیم غذایی می‌تواند عواقب جدی و حتی کشنده داشته باشد.

به گزارش سرویس بهداشت و درمان ایسنا، این کارشناسان معتقدند بزرگسالان آمریکایی که رژیم غذایی آنها حاوی مقادیر زیادی نمک و سطح پایین پتاسیم است دو برابر بیشتر در معرض خطر مرگ ناشی از بیماریهای قلبی قرار دارند.

این مطالعه که در مجله آرشیو طب داخلی منتشر شده همچنین حاکیست افرادی که در رژیم غذایی روزانه آنها سدیم زیاد و پتاسیم کم وجود دارد، 50 درصد بیشتر در معرض خطر مرگ ناشی از بیماری ها و مشکلات مختلف قرار دارند.

به گزارش خبرگزاری یونایتدپرس، برای دستیابی به این نتایج کارشناسان مرکز کنترل و پیشگیری امراض آمریکا در آتلانتا، دانشگاه ایموری در آتلانتا و دانشگاه هاروارد در کمبریج، اطلاعات حاصل از مطالعه ملی سلامت و بررسی تغذیه را مورد استفاده و تجزیه و تحلیل قرار داده‌اند.

به گفته این کارشناسان، در حال حاضر مردم آمریکا دو برابر مصرف توصیه شده روزانه نمک را در رژیم غذایی خود استفاده می‌کنند. مواد غذایی حاوی پتاسیم شامل ماست، شیر، میوه، و سبزی مثل سبزیجات برگ پهن، انگور، توت سیاه و تمشک، هویج، سیب‌زمینی و نیز مرکبات هستند.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>825</DOCNO>
<DATE-TIME>1391/03/17</DATE-TIME>
<CATEGORY>اجتماعی</CATEGORY>
<TITLE>رئیس شبکه بهداشت و درمان قیروکارزین:
طرح «پزشک خانواده» سطح سلامت جامعه را ارتقا می‌دهد</TITLE>
<SUMMARY>خبرگزاری فارس: رئیس شبکه بهداشت و درمان قیروکارزین گفت: هدف اصلی اجرای طرح «پزشک خانواده» رفاه و آسایش عمومی مردم و افزایش سطح سلامت جامعه است.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از قیروکارزین، ذوالفقار ذوالفقاری عصر امروز در جلسه کارگروه بهداشت و درمان قیروکارزین اظهار داشت: عدالت در سلامت یکی از اهداف دولت نهم است که با اختصاص دادن بودجه به سمت اجرای این برنامه حرکت کرده است و در تمام کشور اجرا می‌شود.

وی با اشاره به اجرای این طرح در اوایل مرداد ماه در فارس افزود: طرح پزشک خانواده در راستای سیاست‌های ابلاغی رهبری و عنایات ویژه دولت خدمتگزار در راستای عدالت‌محوری و سلامتی جامعه است و یکی از بزرگ‌ترین طرح‌هایی است که دولت آن را اجرایی می‌کند.

ذوالفقاری با بیان این که نظام فعلی سلامت مورد رضایت مردم، مجلس و دولت نیست و باید سنگینی پرداختی‌ها را از دوش مردم کم کرد ابراز داشت: با اجرای این طرح نظام ارائه خدمات دگرگون شده و با از بین رفتن مراجعات اختیاری، سلیقه‌ای و آزاد، بیمار در یک سیستم هدفمند، خدمات تشخیصی و درمانی مورد نیاز خود را دریافت می‌کند.

رئیس شبکه بهداشت و درمان قیروکارزین با اشاره به اینکه این طرح مهم تحولی بزرگ در ارائه خدمات بهداشتی درمانی در کشور و شهرستان ایجاد می‌کند، گفت: کاهش هزینه‌های درمانی، دسترسی آسان به خدمات بهداشتی درمانی مناسب و جلوگیری از مصرف بی‌رویه‌ داروها از مزایای اصلی این طرح ارزشمند است.

این مقام مسئول با اشاره به اینکه با اجرای طرح پزشک خانواده در شهرستان  هر پزشک 2 هزار و 500 نفر را زیر پوشش قرار می‌دهد، بیان کرد: در طرح پزشک خانواده سعی می‌شود حداکثر در محدوده یک و نیم کیلومتری مکان سکونت خانواده‌ها مطب پزشکان ویژه آن خانواده قرار داشته باشد.

ذوالفقاری بهای ویزیت و دارو را برای بیماران در این طرح رایگان دانست و اظهار داشت: تا یک‌پارچه شدن دفترچه‌های خدمات درمانی هر نوع دفترچه‌ای توسط پزشکان پذیرش می‌شود و کسانی که فاقد دفترچه درمان هستند باید هر چه سریع‌تر نسبت به دریافت آن اقدام کنند.

وی افزود: در صورت معاینه فرد بیمار توسط پزشک خانواده و تجویز نسخه، آن بیمار دارو را از داروخانه دریافت می‌کند اما اگر براساس تشخیص پزشک خانواده نیاز به درمان تخصصی باشد خود پزشک خانواده بیمار را به پزشک متخصص ارجاع می‌دهد.

این مسئول ادامه داد: بعد از معاینه پزشک متخصص در صورتی که او تشخیص دهد به پزشک فوق تخصص نیاز است فرد بیمار را به پزشک فوق تخصص معرفی کرده و تمام این موارد در پرونده پزشکی بیمار ثبت می‌شود.

ذوالفقاری با بیان اینکه طرح پزشک خانواده در سه سطح شامل پزشکان عمومی، تخصصی و فوق تخصصی اجرا می‌شود تصریح  کرد: در صورتی که سلسله مراتب و روش اتصال این سه سطح به درستی انجام نشوند و افراد بدون تشخیص پزشکان خانواده اقدام به مراجعه به پزشکان دیگر کنند و یا اگر دارای شرایط غیراورژانسی باشند و به شکل مستقیم به مراکز درمانی بروند به طور قطع از مزایای دفترچه‌های بیمه درمانی مربوط به هزینه‌های معاینه، عکسبرداری، آزمایش، هزینه‌های بیمارستان و نظایر آن‌ها برخوردار نمی‌شوند.

وی ادامه داد: فقط در مواردی که بیمار دارای وضعیت اورژانسی هست می‌تواند بدون مراجعه به پزشک خانواده به طور مستقیم به بیمارستان مراجعه کند.

رئیس شبکه بهداشت و درمان قیروکارزین ضمن ابراز خشنودی از اجرایی شدن این طرح عدالت‌محور و ارزشمند و راهگشا در حل مشکلات درمانی مردم تصریح کرد: امید است با فراهم کردن بسترهای فرهنگی لازم و راه‌اندازی نهضت فرهنگی در بین مردم  و همکاری تمام مدیران بتوانیم به نحو احسن این مهم را انجام دهیم و برای اجرای بهتر و مطلوب این برنامه نیازمند همکاری و تعامل تمام مدیران و دستگاه‌های اجرایی و مردم هستیم.

وی در پایان با اشاره به اینکه هر خانواده می‌تواند در طول یک سال حداکثر دوبار پزشک خانواده خود را عوض کند از مردم شهرستان خواست با همکاری خودشان در مورد اجرای طرح «پزشک خانواده» به تحقق اهداف این طرح که در نهایت هدفی به غیر از رفاه و آسایش عمومی مردم و تامین سلامت بیش از پیش جامعه را ندارد کمک کنند.

انتهای پیام/ش10/ض1002</TEXT>
</DOC>
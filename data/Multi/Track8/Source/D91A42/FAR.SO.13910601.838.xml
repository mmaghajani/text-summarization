<?xml version="1.0" encoding="utf-8" ?>
<DOC>
<DOCNO>838</DOCNO>
<DATE-TIME>1391/06/01</DATE-TIME>
<CATEGORY>اجتماعی</CATEGORY>
<TITLE>رئیس بیمارستان شیخ مشهد:
پزشک خانواده وضعیت معیشتی پزشکان را تثبیت می‌کند</TITLE>
<SUMMARY>خبرگزاری فارس: رئیس بیمارستان شیخ مشهد گفت: طرح پزشک خانواده به گونه‌ای برنامه‌ریزی شده است که بسیاری از مشکلات معیشتی پزشکان را حل و تثبیت می‌کند.</SUMMARY>
<NARRATIVE></NARRATIVE>
<TEXT>
حمید عبدی صبح امروز در گفت‌وگو با خبرنگار فارس در مشهد، اظهار کرد: یکی دیگر از چالش‌های حوزه پزشکی بحث استخدام است و بیشتر جامعه پزشکان با آن درگیر هستند.

وی در ادامه با اشاره به اینکه پزشکی یکی از حرفه‌های مقدس است تصریح کرد: باید معنویات را در پزشکان تقویت کرد تا با مخاطبان بهتر برخورد کنند.

رئیس بیمارستان شیخ مشهد در ارتباط با اخلاق پزشکی، گفت: با توجه به اینکه رشد فرهنگی زیادی صورت گرفته، مشکلاتی که در زمینه برخورد با بیماران داشته‌ایم، بسیار کم شده است اما، پزشکان باید ارتباط بیشتری با بیماران از لحاظ دینی داشته باشند.

وی با بیان اینکه بُعد اخلاقی نسبت به گذشته بیشتر مورد توجه قرار می‌گیرد، بیان کرد: بُعد معنوی در حرفه پزشکی که پیش از این کمتر مورد توجه قرار می‌گرفت و بیشتر به مسائل مادی توجه می‌شد.

عبدی با بیان اینکه در بحث مسائل علمی ما یک جهش علمی داشته‌ایم، خاطرنشان کرد: به‌عنوان مثال ما با پیوند اعضا بیگانه بوده‌ایم اما، در حال حاضر این جراحی را بسیار راحت انجام می‌دهیم.

رئیس بیمارستان شیخ مشهد با اشاره به اینکه افزایش اعتبارات کمک چشمگیری در افزایش خدمات در بیمارستان‌ها می‌کند، تاکید کرد: به کمک اعتبارات و تامین آن، در بیمارستان‌ها امکانات خوبی برای خدمت رسانی به مردم فراهم می‌شود و پزشکان به‌عنوان خدمت گزاران مردم می‌توانند خدمات بیشتری را به مردم ارائه دهند.

انتهای پیام/ح30/ط4001</TEXT>
</DOC>
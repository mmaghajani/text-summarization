<?xml version="1.0" encoding="utf-8" ?>
<DOC>
<DOCNO>836</DOCNO>
<DATE-TIME>1391/05/28</DATE-TIME>
<CATEGORY>اجتماعی</CATEGORY>
<TITLE>طرح پزشک خانواده بدون مشورت فعالان حوزه سلامت تنظیم شده است </TITLE>
<SUMMARY></SUMMARY>
<NARRATIVE></NARRATIVE>
<TEXT>
شورای شهر > دیدگاه- همشهری آنلاین:
عضو شورای شهر با بیان اینکه طرح پزشک خانواده بدون مشورت گروه‌های ذی نفع نوشته شده و جایگاه حرفه‌ای تمامی مشاغل در حوزه سلامت در این طرح به طور کامل حفظ نشده است، گفت: موضوع بیمه و سرانه سهم ماما باید به طور مستقل در طرح پزشک خانواده در نظر گرفته شود.

 

به گزارش همشهری آنلاین به نقل از تهرام سما ،معصومه آباد در مورد طرح پزشک خانواده و اشکالات آن اظهار کرد: طرح پزشک خانواده یکی از طرح‌های اساسی، بنیادی و ملی برای جامعه نظام سلامت است که با توجه به شرایط معیشتی جامعه، هزینه‌های درمان به خصوص برای اقشار کم درآمد، کمتر شده و دسترسی به خدمات سلامت را افزایش می‌دهد.

وی با تاکید اینکه برای تنظیم طرح پزشک خانواده باید از دانش و تجربه تمامی کسانیکه در حلقه سلامت قرار دارند مانند ماما‌ها استفاده شود، گفت: طرح پزشک خانواده بدون مشورت گروه‌های ذی نفع نوشته شده و جایگاه حرفه‌ای تمامی مشاغل در حوزه سلامت در این طرح به طور کامل حفظ نشده است.

عضو شورای اسلامی شهر تهران اظهار داشت: لحاظ شدن جایگاه حرفه‌ای افراد می‌تواند در بحث تنظیم طرح پزشک خانواده تاثیرگذار باشد و رضایتمندی لازم را برقرار سازد.

آباد ادامه داد: تعداد محدودی از افراد در حال تنظیم طرح پزشک خانواده هستند در حالیکه این طرح یک طرح ملی است و گستره وسیعی را خدمات دهی می‌کند و این در حالی است که هم اکنون بدون اینکه‌شان مشورتی کار را در نظر بگیرند آن را نوشته و می‌خواهند به مرحله اجرا ببرند.

وی افزود: ما پیشنهاد‌های خود را به عنوان راهکار‌ها به وزارت بهداشت و کمیسیون بهداشت مجلس ارائه داده‌ایم که تحت آن لفظ «پرستار یا ماما» به طور مشخص تعیین شود چرا که ماما نمی‌تواند خدمات پرستار و پرستار نیز نمی‌تواند خدمات ماما را به طور کامل به انجام رساند و کلمه «یا» می‌تواند قابل تفسیر باشد و سند نباید به گونه‌ای تنظیم شود که هر فردی به سلیقه خود آن را تفسیر کند.

وی در بخش دیگری از سخنانش به موضوع بیمه اشاره کرد و عنوان کرد: در این طرح ماما‌ها باید از بیمه به طور مستقیم برخوردار شوند، چرا که ماما‌ها صاحب پروانه کار هستند که مصوبه آن مربوط به سال ۱۳۳۵است.

وی اضافه کرد: مامای پروانه دار نسبت به کاری که انجام می‌دهد، در بخش‌های حقوقی خود می‌تواند پاسخگو باشد.

عضو شورای شهر افزود: بخش بعدی نوع پرداخت‌ها است که باید اصلاح شود و سرانه سهم ماما باید به طور مستقل در نظر گرفته شود.

آباد در پایان افزود: پیشنهادات به طور مکتوب ارائه شده که ان شاءالله مورد توجه قرار گیرد.</TEXT>
</DOC>
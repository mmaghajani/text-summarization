<?xml version="1.0" encoding="utf-8" ?>
<DOC>
<DOCNO>827</DOCNO>
<DATE-TIME>1391/03/23</DATE-TIME>
<CATEGORY>اجتماعی</CATEGORY>
<TITLE>در صورت اعتبار 6000 ميليارد توماني، طرح پزشك خانواده بزودي اجرا مي‌شود
حقوق پزشكان خانواده؛ 4 تا 7 ميليون تومان</TITLE>
<SUMMARY></SUMMARY>
<NARRATIVE></NARRATIVE>
<TEXT>
وزير بهداشت اعلام كرد: اگر اعتبار 6000 ميليارد توماني را بدهند، سريع‌تر مي‌توانيم برنامه پزشك خانواده را اجرا كنيم و حقوق پزشكان خانواده نيز بين 5/4 تا 5/7 ميليون تومان است.

به گزارش پايگاه اطلاع رساني وزارت بهداشت، مرضيه وحيد دستجردي شب گذشته در گفت‌وگوي ويژه خبري شبكه‌2 افزود: اختصاص 6000 ميليارد تومان به وزارت بهداشت فرصت خوبي را براي اجراي سريع‌تر برنامه پزشك خانواده فراهم مي‌كند تا با به‌كارگيري پزشكان بيشتر و اجراي اين طرح در كمك به كاهش پرداخت از جيب مردم موثر باشد.

وي گفت:‌ متوسط پرداخت از جيب مردم در كشورهاي دنيا 18 درصد است كه اين رقم در كشور ما متاسفانه 8‌/‌54 درصد است و من بايد به عنوان مسوول سلامت مردم، نمايندگان را در جريان قرار مي‌دادم تا براي اين چالش بزرگ چاره‌انديشي كنند.

وحيد دستجردي افزود: بر اساس قانون برنامه پنجم موظفيم هزينه‌هاي مردم را به 30 درصد كاهش دهيم. به طور متوسط در دنيا 34 درصد هزينه‌هاي سلامت را دولت پرداخت مي‌كند، 25 درصد را بيمه‌ها، 18 درصد را بيمه‌هاي خصوصي و 5‌/‌4 درصد از منابع ديگر پرداخت مي‌شود، در حالي كه در كشور ما 20 درصد هزينه‌ها را دولت، 18 درصد بيمه‌ها، 8 درصد بيمه‌هاي خصوصي و 8‌/‌54 درصد را مردم پرداخت مي‌كنند، بنابراين بايد هم سهم بيمه‌هاي دولتي و هم سهم دولت در سلامت افزايش پيدا كند تا به كاهش پرداخت از جيب مردم منجر شود.

وي توضيح داد: طبق آنچه در كميسيون تلفيق بودجه مطرح شد 6000 ميليارد تومان به وزارت بهداشت اختصاص داده شد تا مردمي كه به بيمارستان‌ها مراجعه مي‌كنند فقط 10 درصد فرانشيز را پرداخت كنند و الان كه قرار است فاز دوم هدفمندي يارانه‌ها اجرا شود، ما بياييم از اين يارانه‌اي كه بايد هدفمند پرداخت شود، هدف را به سمت سلامت مردم ببريم.

وحيد دستجردي اظهار كرد: در حال حاضر 20 هزار پزشك مطب دار داريم كه براي اين طرح 30 هزار پزشك نياز است كه بايد تعداد پزشكان عمومي بيشتري تربيت كرده و به خدمت بگيريم و بر اساس اين‌كه طرح پزشك خانواده در چه منطقه‌اي كار كند دريافتي بين 5‌/‌4 تا 5‌/‌7 ميليون تومان را در نظر گرفتيم و در سال‌هاي بعد اين رقم را افزايش خواهيم داد. همچنين براي تشويق پزشكاني كه خوب كار كنند 20 درصد اضافه پرداخت مي‌كنيم و پزشكاني كه جمعيت سالمند، اطفال و بيماران خاص را تحت پوشش داشته باشند، مبلغ بيشتري مي‌دهيم.

وي با اشاره به اين‌كه برنامه‌ها، ارتقاي آموزشي هم براي پزشكان خانواده خواهد داشت، افزود: ورود به دوره MPH و ورود به دوره تخصصي پزشك خانواده از جمله برنامه‌هاي تشويقي است تا پزشكان بيشتري جذب شوند.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>828</DOCNO>
<DATE-TIME>1391/03/31</DATE-TIME>
<CATEGORY>اجتماعی</CATEGORY>
<TITLE>معاون بهداشتی دانشگاه علوم پزشکی تبریز:
هزینه ویزیت و دارو در طرح پزشک خانواده رایگان خواهد بود</TITLE>
<SUMMARY>خبرگزاری فارس: معاون بهداشتی دانشگاه علوم پزشکی تبریز قطع ارتباط مالی بین پزشک و بیمار را از مزایای پزشک خانواده عنوان کرد و گفت: هزینه ویزیت و داروی تجویزی در طرح پزشک خانواده رایگان خواهد بود.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از تبریز، احمد کوشا بعدازظهر امروز در نشست مشترک کارگروه سلامت استان با ائمه جمعه و فرمانداران، با ارائه گزارشی از نحوه اجرای طرح گفت: این طرح در راستای عدالت اجتماعی و برخورداری آحاد جامعه از امکانات درمانی اجرا می‌شود.

وی افزایش شاخصه‌های درمان و کاهش هزینه‌ها را از اهداف طرح پزشک خانواده عنوان کرد و افزود: هزینه ویزیت در طرح پزشک خانواده و داروی تجویزی رایگان خواهد بود.

وی با اشاره به اینکه در طرح پزشک خانواده شهری برای هر پزشک دو هزار و 500 بیمار تعریف شده است، قطع ارتباط مالی بین پزشک و بیمار را از مزایای این طرح عنوان کرد.

کوشا با بیان اینکه در این طرح ارتباط مالی بین پزشک و بیمه خواهد بود، گفت: در این صورت با افزایش تعرفه‌ها فشاری بر بیمار وارد نمی‌شود و پدیده زیرمیزی هم کنترل خواهد شد.

وی با اشاره به اجرای این طرح در بیش از 50 کشور دنیا، اظهار کرد: محمل قانونی این طرح برنامه پنجم توسعه است.

معاون دانشگاه علوم پزشکی تبریز با اشاره به اینکه زکریای رازی در قرن سوم هجری - قمری چنین طرحی را مطرح کرده است، افزود: این موضوع در پیشینه ایران وجود دارد.

کوشا گفت: با اجرای این طرح پزشکان بیکار هم به‌کار گرفته شده و از میزان بیکاری فارغ‌التحصیلان پزشکی کاسته خواهد شد.

وی طرح پزشک خانواده را جراحی بزرگی در نظام سلامت کشور عنوان کرد و گفت: بیمه‌ها باید بیمه سلامت باشند نه بیمه بیماری و پزشک به جای انتفاع از بیماری افراد جامعه باید از سلامت افراد منتفع شود.

رئیس دانشگاه علوم پزشکی تبریز نیز در این جلسه با اشاره به اینکه سلامت به‌عنوان یکی از محورهای توسعه مطرح است، گفت: طرح پزشک خانواده مهم‌ترین برنامه سلامت کشور است.

علیرضا یعقوبی افزود: برای اجرای مناسب طرح نیاز به تعامل بین‌بخشی و فرهنگ‌سازی عمومی داریم.

انتهای پیام/ل20/ف4004</TEXT>
</DOC>
<?xml version="1.0" encoding="utf-8" ?>
<DOC>
<DOCNO>821</DOCNO>
<DATE-TIME>1389/11/06</DATE-TIME>
<CATEGORY>اجتماعی</CATEGORY>
<TITLE>پزشك خانواده كيست؟</TITLE>
<SUMMARY>جام جم آنلاين: اساس نظام ارجاع پزشك خانواده است ، اما پزشك خانواده كيست؟ پزشك خانواده فردي است كه حداقل داراي مدرك دكتراي حرفه پزشكي و مجوز معتبر كار پزشكي و با توانايي همه‌جانبه باشد. </SUMMARY>
<NARRATIVE></NARRATIVE>
<TEXT>
اين فرد در نخستين سطح خدمات، عهده‌دار ارائه خدمات پزشكي است و مسووليت تامين جامعيت و تداوم خدمات، ‌مديريت سلامت و هماهنگي با ساير سطوح را نيز بر عهده دارد. فرآيند ارائه خدمات پزشك خانواده متفاوت با ساير گروه‌هاي تخصصي است.

پزشك خانواده مسووليت دارد كه خدمات سلامت را در محدوده بسته تعريف شده بدون تبعيض سني، جنسي، ‌ويژگي اجتماعي و ريسك بيماري در اختيار جمعيت تحت پوشش خود قرار دهد. هر چند پزشك خانواده در صورت نياز براي حفظ و ارتقاي سلامت، از ارجاع فرد به سطوح بالاتر استفاده مي‌كند ولي مسووليت تداوم خدمات با او خواهد بود.

پزشك خانواده بايد فرد را بشناسد و وضعيت زندگي، خانواده و اجتماعي او را درك كند. بيش‌تر مسائل سلامت فرد، توسط اين ارائه‌دهنده خدمات سلامتي اوليه كه همچنين مراقبت‌هاي ارائه شده توسط ساير اعضاي تيم مراقبت‌ را هماهنگي مي‌كند، مورد بررسي قرار مي‌گيرد. در نهايت فرد يك رابطه پايدار و توأم با اعتماد با پزشك خود برقرار مي‌كند.

ارتباط پزشك خانواده با مردم به منظور ارزيابي ميزان بهره‌مندي از خدمات، تلاش براي ايجاد عدالت در برخورداري از امكانات سلامت است.

پزشك خانواده كه به خوبي آموزش ديده باشد، قادر است مسائلي را كه در مورد سلامت بيش‌تر مردم وجود دارد را در بيش‌تر اوقات حل كند. او وظيفه دارد محيط زندگي گروه‌هاي هدف را مورد ارزيابي قرار دهد و براساس اولويت‌ها اقدام به تلاش براي كاهش عوامل مخاطره‌آميز سلامت كند.

بيش‌تر پزشكان خانواده آموزش ديده‌اند كه به افراد بيمار مراقبت ارائه كنند، بيماري‌هاي جديد را درمان و بيماري‌هاي مزمن را كنترل كنند. آنها آموزش ديده‌اند كه تعامل‌هاي نظام‌هاي زيست‌شناختي، خانوادگي، اجتماعي و محيطي را در نظر بگيرند. اين مهارت‌ها بايد براساس نيازهاي منحصر به فرد افراد و جوامع در هر كشور آموزش داده شود.

تمام كساني كه كار خود را به‌عنوان پزشك خانواده انجام مي‌دهند بايد آموزش صحيح دريافت كنند و به آنها اجازه داده شود كه با قدرت تمام كار خود را انجام دهند و شأن حرفه‌اي و بازپرداخت در مقابل خدماتشان به آنها داده شود.

در اين نظام تعريف شده هر فردي بايد با يك پزشك خانواده در تماس باشد. پزشك خانواده آموزش ديده يا با تجربه مي‌تواند به بيش‌تر مسائل افراد در اغلب اوقات پاسخ دهد. در هر مورد كه امكان‌پذير باشد، صرفا از پزشكان خانواده بايد به‌عنوان اولين تماس استفاده كرد.

آنها نه تنها به طور منحصربه‌فرد براي كار واجد شرايط هستند، بلكه موثرترين وسيله براي كنترل استفاده غيرضروري و بي‌موقع از خدمات پزشكان متخصص هستند.

پزشك خانواده مسؤول هماهنگي و هدايت تيم ارائه‌دهنده خدمات سلامت شامل خدمات بهداشتي و درماني در منطقه تحت پوشش خود است. همچنين پس از ارجاع فرد به سطوح تخصصي ، مسووليت پيگيري سرنوشت وي به عهده پزشك و تيم سلامت است بنابراين، يكي از مهم‌ترين وظايف پزشك خانواده ، ارائه خدمات و مراقبت‌‌هاي اوليه بهداشتي است كه بدون ارائه اين خدمات، نمي‌توان از اصطلاح پزشك خانواده براي ارائه صرف خدمات درماني استفاده كرد. تمام خدمات سلامت در برنامه پزشك خانواده به جمعيت تحت پوشش به شكلي فعال ارائه مي‌شود.</TEXT>
</DOC>
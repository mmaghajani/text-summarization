<?xml version="1.0" encoding="utf-8" ?>
<DOC>
<DOCNO>946</DOCNO>
<DATE-TIME>1389/03/22</DATE-TIME>
<CATEGORY>اجتماعی</CATEGORY>
<TITLE>يك هفته با محيط‌زيست
سايه سنگين نفت بر حيات‌وحش مكزيك</TITLE>
<SUMMARY></SUMMARY>
<NARRATIVE></NARRATIVE>
<TEXT>
اين روزها به دنبال گسترش لكه‌هاي نفتي بر حيات خليج مكزيك انگشت اتهام دوستداران محيط‌زيست به سمت مقامات كمپاني نفتي بريتيش پتروليوم است. انتشار تصاوير نگران‌كننده از وضعيت محيط‌زيست خليج مكزيك و پرنده‌هايي كه در لكه‌هاي نفتي اين منطقه گير افتاده‌اند قلب هر دوستدار محيط‌زيست را مي‌لرزاند و به نظر مي‌رسد ديگر ماموران و كارشناسان اين كمپاني به هيچ وجه قادر نيستند لكه‌هاي نفتي اين منطقه را كه در حال گسترش روزانه است، پاكسازي كنند.

اين در حالي است كه تلاش‌هاي چند هفته اخير ماموران و كارشناسان بي‌نتيجه مانده و به دليل افزايش گسترش لكه‌هاي نفتي در خليج مكزيك و مناطق ساحلي همجوار بسياري از گونه‌هاي آبزيان و گياهان دريايي در معرض خطر نابودي قرار گرفتند.

دپارتمان محيط زيست ايالات متحده آمريكا نيز نشت نفت ناشي از انفجار سكوي نفتي در اين كشور را بدترين و فاجعه‌آميزترين حادثه زيست محيطي اعلام كرد و طي بيانيه‌اي از تمامي داوطلبان و نيروهاي امدادي خواست تا هر چه سريع‌تر راهكاري براي اين معضل بيابند.

به گزارش خبرگزاري فرانسه، كمپاني بريتيش پتروليوم ـ BP ـ پيش از اين اعلام كرده بود كه حفر چاه‌هاي كمكي مي‌تواند براي جمع‌آوري لكه‌هاي نفتي در وسعت زياد در خليج مكزيك يك راهكار مناسب باشد، اما اين روش با شكست مواجه شد. همچنين كارشناسان اين كمپاني عظيم نفتي در گزارش اعلام كرده بودند كه مي‌توان با بريدن لوله‌هاي نفت در آب و محدود كردن نشست نفت، لكه‌ها را با استفاده از يك وسيله كشنده از سطح آب جمع‌آوري كرد كه البته اين روش در حال بررسي است.

بررسي‌ها نشان مي‌دهد، از زمان وقوع انفجار سكوي نفتي «ديپ واتر هوريزون» در خليج مكزيك در 20 آوريل سال‌جاري ميلادي تاكنون 20 ميليون بشكه نفت به داخل منابر آبي وارد شده است.

اين در حالي است كه كارشناسان اين دپارتمان، بيم اين مساله را دارند كه وقوع توفان‌هاي فصلي اقيانوس آرام هم بر اين وضعيت دامن زده و لكه‌هاي نفتي را بيشتر گسترش دهد، به طوري كه هم‌اكنون اين مواد نفتي خطرناك در راه سواحل «مي‌سي‌سي‌پي»، «فلوريدا»، «تگزاس» و «آلاباما» هستند.

به گفته كارشناسان، اين لكه‌هاي نفتي مي‌توانند هم بر حيات گونه‌ها و تنوع زيستي جانوري سواحل اين مناطق اثر سو بر جاي گذارند و هم به اقتصاد آمريكا آسيب جدي بزند.

از سوي ديگر اين روزها به مناسبت روز جهاني محيط‌زيست، دبيركل سازمان ملل متحد در پيامي از مردم جهان خواست تا با هم تصوير جديدي براي تنوع محيط‌زيست ايجاد كنند.

حميده‌سادات هاشمي / جام‌جم</TEXT>
</DOC>
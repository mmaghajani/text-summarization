<?xml version="1.0" encoding="utf-8" ?>
<DOC>
<DOCNO>950</DOCNO>
<DATE-TIME>1389/04/10</DATE-TIME>
<CATEGORY>اجتماعی</CATEGORY>
<TITLE>خلیج مکزیک؛ منطقه مرگ آبزیان </TITLE>
<SUMMARY>سامانتا جوی از دانشگاه جرجیا پس از بررسی تاثیر این آلودگی نفتی بر اعماق آب خلیج مکزیک، اعلام کرد انتشار گاز سمی متان و دیگر گازها از این چاه آسیب دیده به اندازه نشت نفتی آن شدید و خطرناک است.</SUMMARY>
<NARRATIVE></NARRATIVE>
<TEXT>
میزان انتشار گاز متان در محل نشت نفت در خلیج مکزیک ده‌ها برابر بیش از میزان عادی است.

به گزارش واحد مرکزی خبر به نقل از روزنامه گاردین، دو دانشمند زیست شناس مستقل گفتند میزان متان در منطقه نشت نفت شرکت بریتیش پترولیوم، صد هزار برابر بیشتر از میزان عادی است و این شرایط موجب از بین رفتن اکسیژن موجود در آب و تبدیل شدن آن به منطقه مرگ شده است به نحوی که ماهی ها و دیگر آبزیان در آن امکان بقا ندارند.

این دو زیست شناس در دو بررسی جداگانه حجم حیرت آوری از گاز متان را مشاهده کردند که از محل چاه نفتی بریتیش پترولیوم خارج می شد. این گاز باعث خارج کردن اکسیژن از آب منطقه می شود.

دیگر دانشمندان و ماهیگیران نیز از تحرک غیرعادی آبزیان منطقه از جمله نزدیک شدن کوسه‌ها به ساحل الاباما خبر می دهند.

چنین گزارش هایی و مجموع اطلاعاتی که از محل چاه نفتی و نیز اعماق اقیانوس به دست آمده است، نگرانی ها از این فاجعه زیست محیطی را که هنوز ابعاد کامل آن مشخص نشده، عمیق تر کرده است.

تحرک آبزیان این منطقه برای تغییر زیستگاه خود صنعت چند میلیارد دلاری ماهیگیری خلیج مکزیک را نیز با خطر جدی روبرو کرده است.

سامانتا جوی از دانشگاه جرجیا پس از بررسی تاثیر این آلودگی نفتی بر اعماق آب خلیج مکزیک، اعلام کرد انتشار گاز سمی متان و دیگر گازها از این چاه آسیب دیده به اندازه نشت نفتی آن شدید و خطرناک است.

این یافته چالش تازه ای برای دانشمندانی است که تاکنون فقط بر آثار انتشار نفت در خلیج مکزیک و پنج و هفت دهم میلیون لیتر تجزیه کننده های شیمیایی متمرکز شده اند که برای رفع این آلودگی نیاز است.

جوی گفت:انتشار متان به علت اکسیژن زدایی کردن آب این منطقه زنجیره غذایی خلیج مکزیک را کاملا تغییر می دهد. </TEXT>
</DOC>
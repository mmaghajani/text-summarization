<?xml version="1.0" encoding="utf-8" ?>
<DOC>
<DOCNO>965</DOCNO>
<DATE-TIME>1389/02/01</DATE-TIME>
<CATEGORY>اقتصادی</CATEGORY>
<TITLE>برندگان و بازندگان آتشفشان ايسلند</TITLE>
<SUMMARY>جام جم آنلاين: لغو پروازها زيان هنگفتي به اقتصاد اروپا وارد کرده است. علاوه بر مسافران، بسياري از كالاهاي فاسدشدني نيز روي زمين مانده‌اند. برخي برآوردها از زيان روزانه يک ميليارد يورو بر اقتصاد آلمان حکايت دارند. اما اين همه ماجرا نيست.</SUMMARY>
<NARRATIVE></NARRATIVE>
<TEXT>
وزير اقتصاد آلمان با نگراني تأييد مي‌کند که غبارهاي برخاسته از آتشفشان ايسلند، «آسيب بسياري بر دادوستدهاي اقتصادي وارد کرده است». به گفته‌ وي، وقتي يکي از حلقه‌هاي زنجيره اقتصادي در جهان حذف مي‌شود، مشکلات جدي بروز مي‌کنند.

راينر برودرله در پي جلسه‌اي که با نمايندگان صنايع داشت، از کشورهاي اروپايي خواست تا محدوديت‌هاي پرواز را دستکم در شب لغو کنند. علاوه بر اين وزارت حمل‌ونقل آلمان محدوديت تردد كاميون هاي سنگين و باري در آخر هفته را نيز لغو مي‌کند. به گفته‌ دست‌اندرکاران صنعت، زيان ناشي از لغو پروازها در روزهاي گذشته، چندين برابر آسيبي بوده که حوزه صنعت پس از حملات تروريستي 11 سپتامبر 2001 در آمريکا متحمل شد.

حدود 40 درصد صادرات آلمان از راه هوايي صورت مي‌گيرد. صنعتگران هشدار مي‌دهند که براي جلوگيري از توقف توليد بايد راه‌هاي جايگزين انديشيده شوند يا پروازها در ارتفاعي صورت گيرند که ديد بهتري وجود دارد.

مردم مناطق اطراف آتشفشان در ايسلند مجبور به ترک خانه‌هاي خود شدندپروازهاي باري و پستي از جمله بخش‌هايي هستند که به شدت آسيب‌پذيرند. کارشناسان بر اين عقيده‌اند که در حال حاضر تنها حدود 40 درصد اجناس به مقصد مي‌رسند. بسياري از صنايع، ذخيره‌ کوچکي دارند و توليد آنها به دريافت محموله‌هاي جديد وابسته است. لغو پروازها مي‌تواند اين بخش را با خطر تعطيلي توليد مواجه کند. به‌عنوان مثال شركت اتومبيل سازي "BMW" آلمان براي شعبه‌ خود در کاروليناي جنوبي در آمريکا با مشکل قطعات مواجه شده است.

صادرکنندگان كالاهاي فاسدشدني نيز زيان سنگيني متحمل شده‌اند. صادرکنندگان آفريقايي گل و گياه يا ميوه و سبزيجات تازه به اروپا، از اين جمله هستند.

کارشناسان اقتصادي هنوز پيش‌بيني‌هاي خود در مورد رشد اقتصادي اروپا را تغيير نداده‌اند، چون به آغاز سريع پروازها اميدوارند. مدير "مؤسسه کار و اقتصاد" در آلمان هشدار مي‌دهد که لغو پروازها براي چند هفته، مي‌تواند رشد اقتصادي آلمان در سال جاري را تا يک درصد کاهش دهد.

غبار آتشفشان در سوپرمارکت‌ها

برخي از حوزه‌هاي اقتصادي هستند که ارتباط گسترده‌اي با بخش هوايي ندارند و لغو پروازها تأثير چنداني بر فعاليت‌هاي‌شان نمي‌گذارد. به‌عنوان مثال، به گفته‌سخنگوي "انجمن تجارت آلمان"، اجناس سوپرمارکت‌ها تا کنون کاملا تأمين شده‌اند. تنها از گل‌هايي که از کشورهاي آفريقايي به بازار آلمان مي‌رسيده، خبري نيست. به گفته‌ کايي فالک، در تأمين مايحتاج روزانه مردم مشکلي وجود ندارد.

سخنگوي بزرگ‌ترين فروشگاه زنجيره‌اي مواد غذايي آلمان (EDEKA) نيز مي‌گويد، پروازها تأمين‌کننده بخش ناچيزي از مايحتاج اين حوزه هستند. بزرگ‌ترين بخش اجناس از راه‌هاي زميني توزيع مي‌شوند و واردات ميوه‌هاي خاص هم‌چون انبه هم با کشتي صورت مي‌گيرد.

"Metro" بزرگ‌ترين كنسرسيوم تجاري آلمان و مجموعه‌اي از چندين شرکت ريزودرشت است. سخنگوي اين كنسرسيوم نيز معتقد است که آتشفشان ايسلند تأثيري بر فعاليت‌هاي اين مجموعه نداشته است. به اعتقاد او، تنها بخشي از محصولات اين کنسرسيوم از راه هوايي و به‌عنوان مثال از آسياي شرقي، تأمين مي‌شوند که زيرمجموعه‌هاي "Metro" عموما انبارهاي خود را از اين محصولات انباشته‌اند.

چه کسي از فوران آتشفشان ايسلند سود مي‌برد؟

غبارهاي آتشفشاني در برخي از حوزه‌هاي اقتصادي نه‌تنها زياني در پي نداشته‌اند، بلکه موجب کاهش آسيب‌هاي مالي يا حتي رونق بازار هم شده‌اند. شركت هاي بيمه‌ به‌عنوان مثال هيچ مشکلي با غبارهاي آتشفشان ايسلند ندارند. به‌دليل اين‌که شرکت‌هاي هواپيمايي تنها در برابر سقوط هواپيماهايشان بيمه هستند و نه در برابر لغو پروازها. بيمه‌ها حتي خشنود هم هستند که بسياري از پروازها پيش از آن‌که به سقوط ختم شوند، لغو شدند.

هجوم مسافران در راه مانده به گيشه‌هاي فروش بليت قطار يا مؤسسه‌هاي کرايه اتومبيل، به بازار اين بخش از اقتصاد نيز رونق ويژه‌اي بخشيده است. راه‌آهن آلمان براي 110 هزار مسافر اضافي در هر روز بليت صادر کرده است. اين شرکت هم‌چنين تمام قطارها و واگن‌هاي يدکي خود را به کار گرفته است.

سخنگوي بزرگ‌ترين شرکت کرايه‌ اتومبيل آلمان نيز پيش‌بيني مي‌کند که تقاضا هم‌چنان افزايش يابد. اين شرکت 2 هزار دستگاه اتومبيل جديد در اروپا را آماده‌ خدمات‌رساني به مسافران در راه مانده کرده است. شرکت‌هاي اتوبوس‌راني در آلمان نيز از افزايش تقاضا و ظرفيت مي‌گويند.

دويچه وله</TEXT>
</DOC>
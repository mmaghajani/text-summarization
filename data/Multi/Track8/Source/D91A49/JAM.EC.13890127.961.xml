<?xml version="1.0" encoding="utf-8" ?>
<DOC>
<DOCNO>961</DOCNO>
<DATE-TIME>1389/01/27</DATE-TIME>
<CATEGORY>اقتصادی</CATEGORY>
<TITLE>لغو بيش از 17 هزار پرواز
خاکستر آتشفشاني اروپا را فرا گرفت</TITLE>
<SUMMARY>جام جم آنلاين: با گسترش غبار و خاکستر ناشي از فعاليت يک آتشفشان در ايسلند به شرق و جنوب اروپا، مقامهاي فرودگاهي از لغو حدود 17 هزار پرواز داخلي و خارجي خبر دادند.</SUMMARY>
<NARRATIVE></NARRATIVE>
<TEXT>
به گزارش مهر، با گذشت دو روز از فعاليت آتشفشان "ايجافجالاجوکول" در جنوب ايسلند، ابرهاي غليظ ناشي از آن در حال فراگرفتن آسمان تمام اروپا است.

بر اين اساس غبار و خاکستر ناشي از اين آتشفشان، بزرگترين بحران حمل و نقل هوايي اروپا را از زمان جنگ جهاني دوم تا کنون بوجود آورده است، بطوريکه آمارها از لغو حدود 17 هزار پرواز داخلي و خارجي در روز جمعه حکايت دارد.
 
اگر چه برخي کارشناسان از احتمال بهبود شرايط جوي طي روزهاي آينده خبر مي دهند، اما مسئولان از ذکر تاريخ دقيقي براي اين مسئله خودداري مي کنند.
 
اين در حالي است که غبار و خاکستر مذکوردر حال گسترش از طريق دريا به شرق اروپا و مسکو و از طريق مدار قطبي به اتريش و بلغارستان در جنوب اروپا است.
 
در همين حال تعطيلي سه فرودگاه بزرگ اروپا در انگليس، فرانسه و آلمان موجب بلاتکليفي هزاران مسافر شده است. مرکز کنترل حمل و نقل هوايي اروپا اعلام کرده است از 28 هزار پرواز روزانه اروپا تنها امکان سرويس دهي براي 11 هزار پرواز وجود دارد.
 
همچنين لغو دست کم 600 پرواز اروپا به آمريکاي شمالي و نيز 6 هزار پرواز به اروپا از ديگر قاره ها از جمله تبعات وجود گرد و غبار در هواي اروپا است.
 
طبق اين گزارش کشورهاي لهستان، انگليس، اتريش، جمهوري چک، دانمارک، ليتواني، استوني، بلژيک و هلند تمام يا بخش اعظم فرودگاههاي خود را بدليل شرايط بد جوي تعطيل کرده اند.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>918</DOCNO>
<DATE-TIME>1390/10/30</DATE-TIME>
<CATEGORY>اقتصادی</CATEGORY>
<TITLE>حذف صفر از پول ملي بر نرخ ارز تاثير دارد؟</TITLE>
<SUMMARY></SUMMARY>
<NARRATIVE></NARRATIVE>
<TEXT>
يكي از اقداماتي كه بانك مركزي در حال بررسي آن است، حذف صفر از پول ملي است؛ در روزهاي جاري كه نرخ ارز در حال نوسان است و افزايش قابل توجهي را نشان مي‌دهد، ممكن است اين سوال به ذهن برسد كه حذف صفر از پول ملي چه تاثيري بر نرخ ارز دارد؟

به گزارش ايسنا، به گفته كارشناسان حذف صفر از پول ملي هيچ تاثيري بر نرخ‌هاي برابري پول ملي با ساير ارزها ندارد و فقط موجب کوچك شدن مقياس اندازه‌گيري پول ملي با پول ساير کشورها مي‌شود.

براي مثال اگر در حال حاضر يک دلار برابر ۱۰ هزار واحد پول رايج است، پس از حذف چهار صفر از پول ملي، نرخ برابري هر دلار معادل يک واحد پول جديد خواهد شد. چنانچه مشاهده مي‌شود در اين عمل فقط مقياس اندازه‌گيري کوچک مي‌شود و تاثيري بر ارزش واقعي اسعار به پول ملي ندارد.

به‌طور کلي نرخ ارز در کوتاه‌مدت تحت تاثير تفاوت نرخ بهره داخل و خارج از کشور و تحولات انتظاري نرخ ارز شکل مي‌گيرد. در بلندمدت نيز تحت تاثير نوسانات قيمت دارايي‌هاي داخل کشور در مقايسه با دارايي‌هاي خارج از کشور (نظريه برابري قدرت خريد) تعيين مي‌شود.

به عبارت ديگر ميزان صادرات و واردات و ورود و خروج سرمايه از کشور تعيين‌کننده نرخ ارز است. در پرتو حذف صفر از پول ملي، حجم نقدينگي يعني اسکناس و مسکوک و سپرده‌هاي ديداري بانک‌ها تاثير نمي‌پذيرد، لذا از اين بابت تاثيري بر نرخ ارز نخواهد داشت. </TEXT>
</DOC>
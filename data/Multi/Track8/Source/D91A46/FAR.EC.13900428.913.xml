<?xml version="1.0" encoding="utf-8" ?>
<DOC>
<DOCNO>913</DOCNO>
<DATE-TIME>1390/04/28</DATE-TIME>
<CATEGORY>اقتصادی</CATEGORY>
<TITLE>عضو هيئت رئيسه كميسيون اقتصادي در گفت‌وگو با فارس:
حذف 4 صفر از پول ملي مي‌تواند اقتصاد ايران را متحول ‌كند</TITLE>
<SUMMARY>خبرگزاري فارس: عضو هيئت رئيسه كميسيون اقتصادي تأكيد كرد: اگر ما بتوانيم در زمينه حذف 4 صفر از پول ملي موفق عمل كنيم، اين اقدام مي‌تواند اقتصاد كشورمان را متحول كند اما در عين حال بايد از عوارض جانبي آن همانند ايجاد تورم هم جلوگيري شود.</SUMMARY>
<NARRATIVE></NARRATIVE>
<TEXT>
به گزارش خبرنگار پارلماني خبرگزاري فارس، پس از اينكه دولتمردان از تصميم هيئت وزيران براي حذف 4 صفر از پول ملي خبر دادند، گمانه‌زني‌ها در رابطه با آثار مثبت و سوء اين اقدام آغاز شد. حذف صفر از پول ملي در بسياري از كشورهاي حتي جهان سومي هم رخ داده و آنها با حذف صفرهاي اضافي از پول ملي خود، در جهت رشد و پويايي اقتصاد كشورشان گام برداشتند. اگرچه هنوز حذف صفر از پول ملي وارد فاز اجرايي نشده و دولتمردان فعلاً به نظرخواهي و نظرسنجي پيرامون اين اقدام و دريافت پيشنهادات درباره نام واحد پول ملي بسنده كرده‌اند، اما برخي معتقدند كه اجراي اين پروژه مزيت‌ها و ضررهايي دارد كه بايد دفع مضرات آن، مي‌توان با اجراي اين پروژه، اقتصاد ملي را متحول كرد. در همين رابطه حجت‌الاسلام سيدناصر موسوي عضو هيئت رئيسه كميسيون اقتصادي مجلس در گفت‌وگو با خبرنگار پارلماني خبرگزاري فارس، مي‌گويد كه حذف صفرهاي پول ملي باعث مي‌شود كه ارزش واحد پول ملي كشورمان بالا برود و اين مهمترين مزيتي است كه مي‌توان در رابطه با حذف 4 صفر از پول ملي مطرح كرد. وي در اين‌باره افزود: در حال حاضر ارزش پول كشورمان روز به روز كمتر مي‌شود، اين در حالي است كه كشورهاي ديگر ارزش پول ملي خود را روز به روز بالا مي‌برند؛ يكي از دلايل كم ارزش شدن پول ملي كشورمان مي‌تواند وجود 4 صفر اضافي در واحد پول ملي باشد. عضو هيئت رئيسه كميسيون اقتصادي تصريح كرد: در عين حال حذف ‌صفرهاي اضافي پول ملي ضررهايي هم دارد چرا‌كه در حال حاضر زيرساخت‌هاي لازم براي انجام اين اقدام آماده نيست؛ در حال حاضر تورمي هم در حوزه نيازهاي روزانه مردم، در جامعه وجود دارد كه شايد حذف صفرهاي پول ملي به شوك ديگري در حوزه نيازهاي روزانه مردم منجر شود. موسوي ادامه داد: اگر كشورهايي كه در زمينه حذف صفرهاي اضافي پول ملي اقدام كرده‌اند را بررسي كنيم، مي‌بينيم كه كشورهايي در اين زمينه موفق عمل كرده‌اند كه درآمدها و هزينه‌هاي آحاد جامعه آنها با هم برابر بوده است. وي با بيان اينكه با حذف صفرهاي پول ملي يك ريال ايران معادل يك دلار آمريكا نخواهد بود، اظهار داشت: در حال حاضر دلار آمريكا با قيمتي بيش از 10500 ريال در بازار عرضه مي‌شود لذا با حذف 4 صفر از پول ملي يك ريال ايران معادل يك دلار آمريكا نخواهد بود. عضو هيئت رئيسه كميسيون اقتصادي مجلس يكي ديگر از نقاط مثبت اجراي اين طرح را بالا رفتن ارزش پول ملي كشورمان در برابر پول‌هاي برخي كشورهاي منطقه همچون عربستان سعودي دانست و تصريح كرد: قطعاً با اجراي اين طرح ارزش واحد پول ملي كشورمان از ريال عربستان بالاتر خواهد رفت. موسوي در ادامه تأكيد كرد: اگر ما بتوانيم در زمينه حذف 4 صفر از پول ملي موفق عمل كنيم، اين اقدام مي‌تواند اقتصاد كشورمان را متحول كند اما در عين حال بايد از عوارض جانبي آن همانند ايجاد تورم هم جلوگيري شود. انتهاي پيام/م</TEXT>
</DOC>
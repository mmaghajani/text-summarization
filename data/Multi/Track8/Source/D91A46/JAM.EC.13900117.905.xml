<?xml version="1.0" encoding="utf-8" ?>
<DOC>
<DOCNO>905</DOCNO>
<DATE-TIME>1390/01/17</DATE-TIME>
<CATEGORY>اقتصادی</CATEGORY>
<TITLE>آل‌اسحاق :
حذف صفرهاي پول ملي اقتضائاتي دارد</TITLE>
<SUMMARY>جام جم آنلاين: پس از رييس اتاق ايران، اين بار رييس اتاق تهران نسبت به بحث‌هاي جديد درباره حذف صفر از پول ملي به در نظر گرفتن مقدمات انجام اين كار تاكيد كرد.</SUMMARY>
<NARRATIVE></NARRATIVE>
<TEXT>
يحيي آل‌اسحاق در گفت‌وگو با ايسنا در اين باره گفت: كم‌ كردن صفر، آن هم سه يا چهار تا و يا كمتر و بيشتر، يك موضوع ابتدايي نيست كه فعلا بتوان از آن سخن گفت، بلكه اين كار اقتضائاتي لازم دارد. چراكه اين موضوع مفهومي است كه مي‌تواند كل تعادل اقتصادي كشور، روابط پولي و مالي، مسائل مربوط به بدهي‌ها، تسهيلات، اعتبارات و جو رواني در جامعه و حقوق‌بگيران را تحت تاثير قرار دهد.

وي اضافه كرد: اين موضوع مجموعه‌اي از مسائل را در بر مي‌گيرد و حتي وزير اقتصاد نيز گفته كه وقتي اين موضوع شدني است كه همه تمهيدات آن انجام شود.

رييس اتاق تهران با تاكيد بر اين كه بدون در نظر گرفتن مقدمات انجام اين كار، اجراي آن امكان‌پذير نيست، افزود: البته كشورهاي ديگر هم كه اين كار را انجام دادند، با مقدمات و قبول بازتاب‌هاي آن اين كار را انجام دادند.

به گفته او، راه‌هاي ديگري نيز به جز حذف صفر پول ملي وجود دارد و دولت نيز با انجام اقداماتي مانند ضرب سكه 500 توماني، نشان داده كه كارهاي ديگري هم مي‌توان براي رسيدن به چنين هدفي انجام داد. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>846</DOCNO>
<DATE-TIME>1389/07/11</DATE-TIME>
<CATEGORY>اجتماعی</CATEGORY>
<TITLE>از 374 محله تهران فقط 6 محله براي تخليه امن هنگام بحران آماده‌سازي شده است
تهران؛ بي‌دفاع در برابر زلزله</TITLE>
<SUMMARY></SUMMARY>
<NARRATIVE></NARRATIVE>
<TEXT>
«خدا كند تهران نلرزد» هرچند اين روزها ديگر شنيدن اين جمله براي شهروندان تهراني عادي شده است؛ اما شايد پس از خواندن اين گزارش 12 ميليون شهروند تهراني جدي‌تر براي نيامدن زلزله مهيبي كه سال‌هاست مسوولان درباره آمدنش هشدار مي‌دهند، دست به دعا بردارند.

شنيدن اين‌كه هنوز بسياري از طرح‌ها و برنامه‌هاي سازمان‌هاي متولي براي آمادگي در مقابل بحران زلزله تهران از حد مطالعات و بررسي‌هاي كارشناسي فراتر نرفته و بسياري از وعده‌هاي مسوولان درخصوص آماده‌سازي پايتخت براي وقوع زلزله اجرايي نشده است، بر اين نگراني شهروندان تهراني كه شهرشان همچنان در برابر خطر زلزله بي‌دفاع است، مي‌افزايد.

فقط 6 محله

اين‌كه از 374 محله شهر تهران تاكنون فقط 6 محله براي تخليه امن و اسكان اضطراري شهروندان در شرايط بحران شناسايي و آماده‌سازي شده است، اين‌كه بسياري از طرح‌ها و برنامه‌هايي كه مديران پيشين بصراحت از اجراي ضربتي آنها دم مي‌زدند، تاكنون در حد مطالعات كارشناسي باقي‌مانده است و اين‌كه تاكنون اقدام جدي و موثري به منظور آموزش شهروندان براي مقابله با شرايط بحران انجام نشده است، همه اينها واقعيات ناخوشايندي بود كه خبرنگاران در نشست خبري روز گذشته رئيس سازمان مديريت بحران شهر تهران به آن پي بردند.

هرچند عزيزالله رجب‌زاده تلاش مي‌كرد به گونه‌اي سخن نگويد كه عملكرد مديران پيشين خود را زير سوال ببرد؛ اما پاسخ وي به پرسش‌هاي خبرنگاران بيانگر اين واقعيت بود كه برخلاف ادعاي مسوولان شهرداري تهران تاكنون اقدام چشمگيري براي آمادگي شهر تهران در مقابل خطر زلزله انجام نشده است.

رئيس سازمان مديريت بحران شهر تهران بصراحت اعلام كرد كه تاكنون اقدام جدي براي آموزش شهروندان به منظور اعلام آمادگي براي مقابله با زلزله احتمالي تهران انجام نشده است و شايد سال‌ها زمان نياز باشد تا شهروندان تهراني نيز مانند شهروندان ژاپني زندگي همراه با خطر بالقوه زلزله را بپذيرند و با آن كنار بيايند.

اطلاع‌رساني و آموزش همگاني به شهروندان در راستاي پيشگيري و مقابله با زلزله، تخليه امن، اسكان اضطراري، سازماندهي، آموزش و تجهيز 3 تيم 30 نفره در 374 محله شهر تهران براي خودامدادي در محلات راه‌اندازي سيستم‌هاي مديريتي و فرماندهي در 22 منطقه شهر تهران و تشكيل گروه‌هاي امداد و نجات در مجتمع‌هاي مسكوني و تجاري با بيش از 25 نفر جمعيت، از جمله اقداماتي است كه قرار است تا پايان امسال توسط سازمان مديريت بحران شهر تهران اجرايي شود.

رئيس سازمان مديريت بحران شهر تهران در حالي به برنامه‌ها و طرح‌هايي كه قرار است تا پايان امسال اجرايي شود، اشاره مي‌كند كه معلوم نيست اگر تا قبل از اين موعد زلزله تهران به وقوع بپيوندد، شهر ما چقدر براي رويارويي با‌اين بلاي طبيعي آماده است.

شناسايي پارك‌ها براي اسكان اضطراري

تجهيز و آماده‌سازي پارك‌هاي شهر تهران براي اسكان اضطراري شهروندان هنگام وقوع زلزله از جمله طرح‌هايي است كه طي سال‌هاي اخير و در دوره روساي پيشين سازمان مديريت بحران شهر تهران نيز بر آن تاكيد شده بود.

رجب‌زاده در پاسخ به خبرنگار «جام‌جم» مبني بر اين‌كه به نظر مي‌رسد تاكنون اين طرح در حد يك وعده باقي مانده و جامه اجرا به خود نپوشيده است، هرچند تلاش مي‌كرد اين ذهنيت را از خبرنگاران دور كند؛ اما با بيان اين‌كه تعدادي از پارك‌ها و بوستان‌هاي شهر تهران به اين منظور شناسايي شده‌اند، درواقع به نوعي گفته‌هاي خبرنگار ما را مورد تاييد قرار داد.

پارك‌هاي چيتگر، افرا و سرخه‌حصار از جمله بوستان‌هاي حاشيه‌اي اطراف تهران است كه به گفته وي قرار است به منظور اسكان اضطراري شهروندان تهراني در هنگام وقوع زلزله به امكاناتي مانند بيمارستان، چادرهاي اقامتي، سرويس بهداشتي و ساير امكانات مورد نياز تجهيز شوند.

باز هم موازي‌كاري

رئيس سازمان مديريت بحران شهر تهران در حالي از شناسايي 374 نقطه شهر تهران به منظور آماده‌سازي براي تخليه امن و اسكان اضطراري شهروندان تهراني در شرايط بحراني خبر مي‌دهد كه مسوولان وزارت كشور چندي پيش از شناسايي يك هزار و 50 نقطه شهر تهران و آماده‌سازي آنها براي استفاده در هنگام وقوع زلزله خبر داده بودند.

در اين ميان مشخص نيست بالاخره چند نقطه شهر تهران براي اسكان اضطراري شهروندان در شرايط بحران شناسايي شده است، اما به نظر مي‌رسد موازي‌كاري ميان سازمان مديريت بحران شهر تهران و سازمان مديريت بحران وزارت كشور، تنها در اين آمار خودنمايي نمي‌كند؛ به طوري كه اين ناهماهنگي‌ها و عدم مشاركت سازماني در اجراي مانورهاي زلزله نيز به چشم مي‌خورد.

صحت اين ادعا وقتي مشخص مي‌شود كه رجب‌زاده در پاسخ به اين‌كه نحوه مشاركت و حضور اين سازمان در مانور زلزله 8 آذرماه امسال كه از سوي سازمان مديريت و بحران كشور برگزار خواهد شد، چگونه است، تاكيد كرد: متولي برگزاري اين مانور سازمان مديريت بحران كشور است و سازمان مديريت بحران شهر تهران، مشاركتي در اجراي اين مانور ندارد.

ستاد پدافند غيرعامل

رئيس سازمان مديريت بحران شهر تهران در بخش ديگري از سخنانش از راه‌اندازي ستاد پدافند غيرعامل در تهران كه فرماندهي آن به‌عهده شهرداري تهران است، خبر داد.

هرچند گفته‌هاي رئيس سازمان مديريت بحران شهر تهران درخصوص اقداماتي كه تاكنون در راستاي ايجاد آمادگي شهر تهران براي مقابله با زلزله انجام شده است، چندان براي خبرنگاران اميدواركننده نبود؛ اما وي همچنان معتقد است كه مسوولان شهرداري تهران و سازمان مديريت بحران توانايي فراواني براي رويارويي با زلزله دارد و موفق بودن در اين راه فقط نيازمند به مديريت صحيح است.

پوران محمدي‌/‌ گروه جامعه</TEXT>
</DOC>
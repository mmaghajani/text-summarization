<?xml version="1.0" encoding="utf-8" ?>
<DOC>
<DOCNO>847</DOCNO>
<DATE-TIME>1390/01/31</DATE-TIME>
<CATEGORY>اجتماعی</CATEGORY>
<TITLE>رئيس سازمان پزشكي قانوني كشور در گفت‌وگو با فارس:
پزشكي قانوني با امكانات كنوني پاسخگوي زلزله تهران نيست</TITLE>
<SUMMARY>خبرگزاري فارس: رئيس سازمان پزشكي قانوني كشور گفت: سازمان پزشكي قانوني در حال حاضر با وجود امكانات كنوني در صورت بروز حادثه‌اي سنگين مانند زلزله در تهران در صورت شدت بالاي چنين زلزله‌اي توانايي پاسخگويي ندارد.</SUMMARY>
<NARRATIVE></NARRATIVE>
<TEXT>
احمد شجاعي در گفت‌وگو با خبرنگار بهداشت و درمان فارس، اظهار داشت: در همه حوادث طبيعي انتهاي تمام كارها بر عهده سازمان پزشكي قانوني است و به نوعي تمام مشكلات از جمله هويت اجساد و شناسايي آنان بر عهده اين سازمان است. وي در پاسخ به اين پرسش كه برخي از نهادها و سازمان‌هاي امدادي از جمله هلال‌احمر به طور شفاف اعلام كرده‌اند كه در صورت رخ دادن زلزله شديد در تهران با امكانات كنوني نمي‌توانند پاسخگويي مصدومان باشند و در حال حاضر سازمان پزشكي قانوني آيا اين توانايي و امكانات را براي مقابله با زلزله تهران دارد، گفت: خير، مسلماً با آن حجم كاري كه در چنين زلزله‌اي در تهران رخ دهد سازمان پزشكي قانوني توانايي پاسخگويي ندارد. البته در مورد زلزله بايد بحث‌هاي خاص كارشناسي صورت پذيرد از جمله اينكه تلاش شود تا ميزان تلفات در اين زمينه كم شود. رئيس سازمان پزشكي قانوني كشور خاطر نشان كرد: به دليل اينكه پس از زلزله شناسايي و فرآيند قانوني دفن اجساد بر عهده سازمان پزشكي قانون است پاسخگويي چنين حوادثي با امكانات فعلي از توان سازمان پزشكي قانوني خارج است و قطعاً پيامدهاي سنگيني خواهد داشت. انتهاي پيام/ش
</TEXT>
</DOC>
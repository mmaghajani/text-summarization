<?xml version="1.0" encoding="utf-8" ?>
<DOC>
<DOCNO>852</DOCNO>
<DATE-TIME>1391/01/22</DATE-TIME>
<CATEGORY>اجتماعی</CATEGORY>
<TITLE>بيمارستان‌ها و ساختمان‌هاي ناامن و كندي در نوسازي بافت‌هاي فرسوده، نگراني‌ها از پيامدهاي وقوع زلزله در تهران را دوچندان كرده است 
بلاتكليفي 4 ساله طرح كاهش خطرپذيري تهران</TITLE>
<SUMMARY>وقوع 700 زلزله خفيف در تهران فقط در يك سال گذشته كافي است براي اين‌كه بدانيم پيامدهاي خطرناك وقوع زلزله بالاي 7 ريشتري كه كارشناسان و مسوولان شهري تاكنون بارها نسبت به وقوع آن در آينده‌اي نزديك هشدار داده‌اند، تا چه اندازه جدي است؛ زلزله‌اي كه بنا به اعلام مراجع رسمي، شهر تهران روزانه دو مورد خفيف آن را تجربه مي‌كند. در اين ميان پيش‌بيني‌ها از امكان نجات فقط 2 ميليون شهروند تهراني و زير آوار ماندن و مرگ 60 درصد تهراني‌ها طي 2 ساعت اول وقوع زلزله واقعيت تلخي است كه نگراني‌ها از وقوع زلزله احتمالي تهران را دوچندان مي‌كند.</SUMMARY>
<NARRATIVE></NARRATIVE>
<TEXT>


فرسوده بودن 85 درصد مراكز درماني و بيمارستان‌هاي تهران، استقرار 15 درصد منازل مسكوني تهراني‌ها در بافت‌هاي فرسوده، ناايمن بودن بيش از 50 درصد ساختمان‌هاي تهران در برابر زلزله، روند كند نوسازي بافت‌هاي فرسوده و طرح‌هاي پيشگيرانه‌اي مانند طرح جامع كاهش خطرپذيري تهران و... تصوير چندان اميدواركننده‌اي را از تهران پس از وقوع زلزله به‌نمايش نمي‌گذارد.

طرح جامع كاهش خطرپذيري پايتخت كه سال 87 در شوراي اسلامي شهر تهران به تصويب رسيد و پيش‌بيني مي‌شد با اجرايي شدن آن كيفيت ساخت و سازها در پايتخت متحول شده و در نتيجه ميزان خطرپذيري پايتخت نيز كاهش يابد، اما در عمل با افت و خيزهاي فراواني روبه‌رو شد.

در طرح جامع كاهش خطرپذيري تهران، اعضاي شوراي شهر تهران، سازمان مديريت بحران و شهرداري تهران را مكلف كردند با همكاري ساير مراجع ذي‌ربط برنامه‌هاي اين طرح را تهيه و گزارش آن را به شوراي شهر تهران ارائه كنند؛ طرحي كه حالا 4 سال است به دلايل نامشخص به‌حال خود رها شده است.

در چنين شرايطي رئيس سازمان مديريت بحران تهران روز گذشته از تكميل طرح جامع كاهش خطرپذيري پايتخت تا پايان امسال خبر داد و گفت: اين پروژه تا پايان سال تكميل و به شوراي اسلامي شهر تهران ارائه مي‌شود.

عزيزالله رجب‌زاده در گفت‌وگو با فارس درحالي كه به روشني از دليل توقف 4 ساله در پيگيري اين طرح سخني نمي‌گويد، فقط به ارائه اين توضيح كه طرح مذكور يك پروژه تحقيقاتي و نيازمند زمان است بسنده مي‌كند.

البته تلاش‌هاي خبرنگار ما نيز براي گفت‌وگو با رئيس سازمان مديريت بحران تهران و كسب اطلاعات بيشتر درخصوص جزئيات طرح جامع كاهش خطرپذيري تهران بي‌نتيجه ماند.

طرحي با 4 سال وقفه

4 سال انتظار، بلاتكليفي و معلق ماندن طرح جامع كاهش خطرپذيري پايتخت دليل منطقي به نظر مي‌رسيد براي اين‌كه صداي اعتراض اعضاي شوراي شهر را هم بلند كند؛ به طوري كه رئيس كميسيون توسعه و عمران شوراي شهر تهران در يكي از جلسات پاياني سال گذشته با انتقاد از بلاتكليف ماندن طرح جامع خطرپذيري شهر تهران به صراحت عنوان كرد كه بعيد مي‌داند اين طرح به سرانجام برسد و پيگيري اين موضوع نيز فايده‌اي داشته باشد.

حمزه شكيب كه به نظر مي‌رسيد كاملا از اجرايي شدن طرح جامع كاهش خطرپذيري پايتخت نااميد شده، گفته بود: وقتي متوليان و مجريان اين طرح ضرورت اجراي آن را درك نكرده و متوجه اهميت آن نيستند، پيگيري‌هاي شوراي شهر نيز تاثيري نخواهد داشت.

اين عضو شوراي شهر تهران هرچند وزارت مسكن و شهرسازي را مرجع اصلي اجراي طرح خطر‌پذيري لرزه‌اي شهر تهران مي‌داند، اما به اين نكته هم اشاره كرد كه بعد از تدوين اين طرح، اجراي آن به عهده شهرداري گذاشته شد، ولي با تغييراتي كه در سازمان پيشگيري و مديريت بحران شهر تهران به وجود آمد، اين طرح بلاتكليف رها شد.

به گفته شكيب، با وجود اين‌كه طرح جامع كاهش خطرپذيري پايتخت در ابتدا با شتاب خوبي آغاز شد اما با گذشت 4 سال فقط 30 درصد پيشرفت داشته است.

«هميشه هنگام وقوع يك حادثه تازه به فكر مقابله با آن مي‌افتيم! » رئيس كميسيون عمران شوراي شهر با يادآوري خطر وقوع زلزله تهران كه همواره از سال‌هاي گذشته تاكنون اين شهر و ساكنان آن را تهديد مي‌كند، از اين‌كه مسوولان و متوليان سازمان‌ها و دستگاه‌هاي اجرايي تا وقتي آن حادثه‌ ناگوار رخ ندهد به فكر اقدامات اساسي براي مقابله با زلزله نمي‌افتند ابراز نگراني كرد.

مناطق خطرپذير پايتخت

گسل‌هاي تهران مدت‌هاست كه آرام گرفته ‌است و تكاني نمي‌خورد، اما به اعتقاد بسياري از كارشناسان بايد هر لحظه منتظر جا‌به‌جايي اين صفحات زيرزميني بود.

شهر تهران روي چند گسل مشاء، ري شمالي و جنوبي، كهريزك، دارآباد، نياوران و گرمسار قرار گرفته به‌طوري كه طبق ارزيابي‌هاي صورت گرفته از سوي سازمان‌هاي امدادرسان حدود 80 درصد مساحت تهران روي گسل قرار دارد.

هر چند برخي از گسل‌هاي پايتخت شناسايي نشده ‌است، اما شايد حدود 9 منطقه تهران روي گسل قرار داشته باشد كه شامل مناطق شمالي تهران از جمله مناطق 1، 2، 3، 4، 5 و 22 و برخي مناطق جنوبي از جمله 15 و 20 مي‌شود.

اما منازل مسكوني و ساير ساختمان‌هاي پايتخت چقدر با اين گسل‌ها فاصله دارد؟

بسياري از كارشناسان شهري معتقدند، حريم هيچ گسلي در تهران رعايت نشده و در مكان‌هايي كه نبايد بلندمرتبه‌سازي صورت مي‌گرفته، برج‌هاي چند طبقه ساخته شده است. هر چند در مقطعي آيين‌نامه‌هايي از سوي سازمان‌هاي متولي از شوراي شهر و شهرداري گرفته تا وزارت مسكن درخصوص ساختمان تهيه شد، اما هيچ‌كدام اجرايي نشده و در نهايت امروزه شاهد ساخت و سازهايي بي‌رويه در محدوده گسل‌ها هستيم.

هشدارهايي كه بايد جدي گرفته شود

آمارها مي‌گويد 85 درصد بيمارستان‌هاي تهران فرسوده‌ است و با آمدن زلزله فرومي‌ريزد، اين گفته وزير بهداشت است كه با هشدار نسبت به اين موضوع معتقد است بايد هر چه سريع‌تر براي مقاوم‌سازي يا نوسازي بيمارستان‌هاي فرسوده و قديمي چاره‌اي انديشيد.

فقط يك دقيقه فكر كردن به اين‌ كه هنگام وقوع زلزله، بيمارستان‌ها و مراكز درماني كه خود بايد از مقاوم‌ترين ساختمان‌ها باشند تا بتوانند به مصدومان و حادثه‌ديدگان خدمات‌رساني كنند، نگراني‌ها را از بابت عمق فاجعه‌اي كه هر لحظه در كمين است دوچندان مي‌كند.

طرح جامع كاهش خطرپذيري پايتخت در صورت اجرا قرار بود موضوع مقاوم‌سازي و خارج كردن بيمارستان‌ها و مراكز درماني از وضعيت نامطلوب فعلي به‌منظور خدمات‌رساني بهتر و باكيفيت‌تر به حادثه‌ديدگان در شرايط بحران را به عنوان هدف دنبال كند.

همچنين اين‌ كه درمان مصدومان در شرايط بحران به چه صورت خواهد بود؟ اين‌ كه اصولا ظرفيت بيمارستان‌ها و مراكز درماني شهر به اندازه‌اي است كه پذيراي جمعيت قابل‌توجهي از حادثه‌ديدگان باشد؟ و... از جمله مباحثي بود كه در طرح جامع كاهش خطرپذيري تهران قرار بود درباره آنها راهكارهايي انديشيده شود.

مرگ 5 ميليون نفر فقط 2 ساعت پس از زلزله

شايد باور اين‌ كه روزانه 2 زلزله خفيف در تهران رخ مي‌دهد براي بسياري از شهروندان تهراني سخت باشد، اما نگران‌كننده‌تر از آن واقعيت تلخ ديگري است كه رئيس سازمان مديريت بحران شهر تهران در گفت‌وگو با خبرگزاري مهر از آن پرده برمي‌دارد و مي‌گويد: مديريت بحران تهران فقط مي‌تواند 2 ميليون شهروند تهراني را هنگام وقوع زلزله پوشش دهد و در 2 ساعت نخست 60‌درصد تهراني‌ها (5 ميليون نفر) زير آوار جان مي‌دهند.

به اعتقاد عزيزالله رجب‌زاده، وجود 11 هزار كيلومتر لوله‌كشي گاز و 200 هزار شير آب در خيابان‌هاي پايتخت به تنهايي زندگي در تهران را وحشتناك و نگران‌كننده مي‌كند و سازمان مديريت بحران به تنهايي نمي‌تواند مردم را براي مواجهه با زلزله آماده كند و در اين خصوص بايد همه دستگاه‌ها با يكديگر همكاري كنند.

اما رئيس سازمان مديريت بحران كشور بر اين باور است كه اين سازمان براي زلزله تهران آماده است و مشكلي در اين زمينه وجود ندارد.

حسن قديمي با اشاره به وجود بيش از 3 هزار هكتار بافت فرسوده در تهران، از شهروندان تهراني مي‌خواهد كه با پرداخت 15 هزار تومان، منازل خود را بيمه كنند تا در صورت وقوع زلزله ضرر نكنند.

يك ميليون كشته در لرزش گسل نياوران

در اين ميان نگاه رئيس جمعيت هلال احمر كشور درخصوص مخاطرات و پيامدهاي زلزله احتمالي تهران كمي واقع‌بينانه‌تر به‌نظر مي‌رسد؛ واقعيتي كه به گفته اين مقام مسوول بيان آن و هشدار نسبت به زلزله احتمالي تهران چندان به مذاق مسوولان برخي سازمان‌ها و دستگاه‌هاي متولي خوش نيامده است.

ابوالحسن فقيه در گفت‌وگو با خبرگزاري مهر تاكيد مي‌كند: هلال احمر، استانداري، شهرداري و سازمان مديريت بحران اقدامات خوبي به منظور آمادگي در برابر زلزله احتمالي تهران انجام داده‌اند، اما هيچ‌يك از اين اقدامات كفايت حادثه بزرگ زلزله تهران را نمي‌كند، زيرا وقتي زلزله 7 ريشتري در تهران رخ دهد هيچ يك از اين اقدامات ديگر به چشم نمي‌آيد.

به گفته وي، فقط يك زلزله 8/6 ريشتري در گسل نياوران تهران، يك ميليون زخمي خواهد داشت.

فقيه خلوت كردن تهران را تنها راهكار موثر در اين زمينه دانسته و مي‌گويد: انتقال كاركنان دولت از تهران، سبك‌سازي پايتخت، ايجاد پايتخت اداري و بهسازي و نوسازي بافت‌هاي فرسوده مي‌تواند بخشي از دغدغه‌هاي امدادي هنگام وقوع زلزله تهران را برطرف كند.

حالا پس از 4 سال انتظار اين بار مسوولان سازمان مديريت بحران تهران در حالي وعده تكميل طرح جامع كاهش خطرپذيري پايتخت تا پايان امسال را مي‌دهند كه شمارش معكوس براي وقوع زلزله‌اي كه كارشناسان مدت‌هاست درباره آن هشدار مي‌دهند آغاز شده و همين موضوع بر نگراني‌ها از بابت غافلگير شدن در شرايط بحران و نبود آمادگي شهروندان و مسوولان براي مواجهه با لحظات و روزهاي سخت مي‌افزايد.

پوران محمدي /‌ گروه جامعه </TEXT>
</DOC>
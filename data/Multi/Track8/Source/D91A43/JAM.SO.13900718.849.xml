<?xml version="1.0" encoding="utf-8" ?>
<DOC>
<DOCNO>849</DOCNO>
<DATE-TIME>1390/07/18</DATE-TIME>
<CATEGORY>اجتماعی</CATEGORY>
<TITLE>تهران هنوز هم در برابر زلزله احتمالي آماده نيست
ثبت روزانه 2 زلزله خفيف در تهران</TITLE>
<SUMMARY></SUMMARY>
<NARRATIVE></NARRATIVE>
<TEXT>
وقوع روزانه 2 تا 3 زلزله خفيف در تهران آن هم به استناد دستگاه‌هاي مركز لرزه‌نگاري كافي است براي اين‌كه بدانيم خطر همان زلزله بالاي 7 ريشتري كه طي سال‌هاي اخير بسياري از كارشناسان و مسوولان شهري نسبت به احتمال وقوع آن هشدار داده‌اند تا چه حد جدي است.

پيش‌بيني مرگ 60 درصد شهروندان زير آوار مانده در همان 2 ساعت اوليه وقوع زلزله هرچند دردناك، اما شايد حداقل براي شهروندان تهراني عادي شده باشد، اما آنچه در اين ميان بر نگراني‌ها مي‌افزايد، اظهارنظر رئيس سازمان پيشگيري و مديريت بحران شهر تهران است كه بصراحت اعلام مي‌كند پايتخت هنوز براي رويارويي با زلزله احتمالي آماده نيست.

به گزارش «جام‌جم»، عزيزالله رجب‌زاده در نشست خبري روز گذشته خود در جمع خبرنگاران كه به مناسبت فرارسيدن هفته بلاياي طبيعي (18 تا 24 مهر) برگزار شده بود درحالي‌كه از تجهيز پارك‌هاي تهران براي اسكان اضطراري زلزله‌زدگان، آموزش شهروندان تهراني در محلات، نصب كانكس‌هاي امدادي در محلات، مقاوم‌سازي پل‌هاي فلزي شهر تهران و ايمن‌سازي 11 هزار كيلومتر از لوله‌هاي گاز و آب و فاضلاب پايتخت با همكاري سازمان‌هاي مربوط خبر داد، اين را هم گفت كه با وجود تمام اين اقدامات هنوز هم تهران آمادگي لازم را براي خطر وقوع زلزله ندارد.

نكته مهمي كه اين مقام مسوول در سازمان پيشگيري و مديريت بحران شهر تهران به آن اشاره مي‌كند اين است كه اين سازمان نمي‌تواند به تنهايي شهر تهران و شهروندانش را براي آمادگي در شرايط بحران تجهيز كند و به‌عنوان مثال مسوول اصلي اسكان و تغذيه زلزله‌زدگان با سازمان هلال‌احمر است و همين موضوع كافي است براي اين‌كه بدانيم افزايش آمادگي به منظور مقابله با شرايط بحران تنها با همكاري و تعامل تمام سازمان‌هاي متولي امكان‌پذير است.

تجهيز 12 پارك تهران براي اسكان اضطراري

اسكان اضطراري شهرونداني كه جان سالم از زلزله به‌در برده‌اند همواره از دغدغه‌هاي اصلي مسوولان شهري بوده است. بر اين اساس به گفته رئيس سازمان پيشگيري و مديريت بحران 12 پارك بزرگ شهر تهران براي اسكان اضطراري شهروندان پس از وقوع زلزله در حال آماده‌سازي هستند.

ساخت سكوهاي برپايي چادر براي اسكان زلزله‌زدگان و تعبيه تجهيزات آب، برق، سرويس‌هاي بهداشتي، حمام، سكوهاي ظرفشويي و... از جمله امكانات و تجهيزاتي است كه براي اسكان اضطراري شهروندان تهراني در اين پارك‌ها در حال آماده‌سازي است. همچنين براي مرحله اسكان موقت زلزله‌زدگان تهراني نيز در پارك چيتگر اقداماتي در حال انجام است كه احداث بيمارستاني مجهز، نصب تجهيزات و امكانات اوليه زندگي مانند آب، برق و انبار، سردخانه، نانوايي و... از‌جمله اين موارد است.

اما نكته مهم، اين كه به گفته رجب‌زاده آماده‌سازي كامل اين پارك‌ها و نصب تمام اين تجهيزات حداقل تا 3 ماه ديگر زمان مي‌برد پس به نظر مي‌رسد در چنين شرايطي چاره‌اي نداريم جز اين‌كه دست به دعا برداريم كه اگر هم قرار است زلزله‌اي در تهران بيايد حداقل تا 3 ماه آينده نباشد، چرا كه هنوز اين پارك‌ها از آمادگي لازم براي اسكان اضطراري زلزله‌زدگان تهراني برخوردار نيستند.

امكان اسكان فقط براي 100 هزار نفر

دعا كنيد هنگام آمدن زلزله شما و خانواده‌تان جزو آن دسته از شهروندان خوش‌شانسي باشيد كه محل زندگي‌تان حداقل به يكي از اين 12 پارك بزرگ شهر نزديك باشد تا بتوانيد در همان ساعات اوليه خودتان را به آنجا برسانيد، زيرا اين‌طور كه رئيس سازمان پيشگيري و مديريت بحران شهر تهران مي‌گويد حتي اگر كار تجهيز و آماده‌سازي 12 پارك بزرگ پايتخت بخوبي پيش برود اين پارك‌ها تنها ظرفيت اسكان 15 هزار نفر را خواهند داشت.

هرچند رجب‌زاده توضيح مي‌دهد كه در صورت تعبيه امكانات و تجهيزات بيشتر مي‌توان ظرفيت اسكان زلزله‌زدگان تهراني در اين پارك‌ها را تا 100 هزار نفر هم افزايش داد، اما پرسش اينجاست كه با احتساب جمعيت حدود 12 ميليوني ثابت و سيار پايتخت و با درنظر گرفتن اين واقعيت كه در حالتي خوشبينانه پارك‌هاي شهرمان فقط ظرفيت حضور 100 هزار نفر را دارند پس در اين ميان تكليف چند‌ميليون شهروند زلزله‌زده‌اي كه شانس اسكان در اين پارك‌ها را پيدا نمي‌كنند، چه خواهد شد؟

نصب كانكس‌هاي امدادي در 374 محله

انگار همين ديروز بود كه رئيس سازمان پيشگيري و مديريت بحران شهر تهران در نشستي خبري در جمع خبرنگاران از آماده‌سازي 6 محله از 374 محله شهر تهران در مقابل زلزله خبر داده و گفت كه بقيه اين محلات هم تا پايان سال بايد براي اسكان اضطراري زلزله‌زدگان آماده شوند.

حالا با گذشت يك سال از آن روز وقتي وضعيت آماده‌سازي بقيه محلات شهر تهران در برابر زلزله را از جانشين شهردار تهران در ستاد مديريت پايتخت جويا شديم باز هم اين جواب را شنيديم كه تاكنون 300 محله براي اسكان اضطراري شهروندان تهراني شناسايي شده است، اما تجهيز اين محلات به امكانات لازم حداقل 6 ماه ديگر زمان مي‌برد.

رجب‌زاده مي‌گويد كه از هم‌اكنون قرارداد خريد 10 هزار بسته ويژه كه شامل تجهيزات امدادي، وسايل گرمايشي، چادر، پتو و امكانات اوليه براي زندگي هستند، منعقد شده است كه بتدريج بين شهروندان در سطح محلات توزيع خواهد شد.

آموزش 300 گروه داوطلب محله

اين‌طور كه رئيس سازمان پيشگيري و مديريت بحران شهر تهران مي‌گويد، امكان اعزام نيرو از خارج تهران براي امدادرساني و آواربرداري در 2 ساعت ابتدايي وقوع زلزله تقريبا ناممكن است و به همين دليل است كه مسوولان شهري به اين نتيجه رسيده‌اند كه با بهره‌گيري از تجربه سونامي ژاپن، براي آمادگي به منظور امدادرساني هنگام زلزله احتمالي چاره‌اي جز آموزش به شهروندان براي اين‌كه در چنين شرايطي بتوانند جان خود و ساير اعضاي خانواده را نجات دهند، وجود ندارد.

به گفته رجب‌زاده، تاكنون به 300 گروه داوطلب محله در قالب گروه‌هاي 55 نفري متشكل از اهالي محل در رده‌هاي مختلف سني ، جنسي و شغلي آموزش‌هاي لازم با هدف آمادگي براي امدادرساني هنگام زلزله داده شده است.

قرار است 20 مهر با حضور 12 هزار گروه داوطلب مردمي در استاديوم 12 هزار نفري آزادي مانور بزرگ گروه‌هاي داوطلب واكنش اضطراري محلات با حضور شهردار تهران برگزار شود.

رجب‌زاده هدف از برگزاري اين مانور را آشنايي با روش فراخوان گروه‌هاي دوام، پايدارسازي گروه‌هاي مردمي، تمرين عملي، افزايش آگاهي، ايجاد هماهنگي و تعامل هرچه بيشتر بين سازمان‌هاي مسوول و متولي در بحث زلزله عنوان مي‌كند.

بلندمرتبه‌سازي روي گسل‌ها ممنوع

رئيس سازمان پيشگيري و مديريت بحران شهر تهران از بررسي آيين‌نامه‌اي در شوراي شهر با عنوان ضوابط دقيق ساخت و ساز در پهنه‌هاي گسل شهر تهران خبر داده و مي‌گويد: تصويب اين آيين‌نامه به آن معني نيست كه ديگر ساخت و‌ساز روي اين گسل‌ها ممنوع ‌شود، بلكه از بلندمرتبه‌سازي و برج‌سازي روي گسل‌ها جلوگيري خواهد شد.

پوران محمدي ‌‌/‌‌ گروه جامعه </TEXT>
</DOC>
<?xml version="1.0" encoding="utf-8" ?>
<DOC>
<DOCNO>850</DOCNO>
<DATE-TIME>1390/09/20</DATE-TIME>
<CATEGORY>اجتماعی</CATEGORY>
<TITLE>فارس گزارش می‌دهد
تهران روی گسل‌های ناآرام/ خطر در یک قدمی پایتخت‌نشینان</TITLE>
<SUMMARY>خبرگزاری فارس: خطر در کمین است. تهران روی گسل‌های ناآرام قرار دارد و به گفته مسئولان وقوع زلزله در پایتخت حتمی است آیا مسئولان آمادگی لازم را برای این بحران دارند؟</SUMMARY>
<NARRATIVE></NARRATIVE>
<TEXT>
به گزارش خبرنگار اجتماعی فارس، کلان شهر تهران با بیش از ۱۳ میلیون نفر جمعیت ثابت و سیار روی گسل قرار دارد و هر لحظه وقوع زلزله در کمین پایتخت نشینان است.

بافت فرسوده، نبوده تجهیزات و شرایط امداد رسانی از مهمترین مشکلات مردم در هنگام وقوع زلزله است.

در صورت بروز کوچکترین حادثه ای در تهران امکان امدادرسانی زمینی به حادثه دیدگان بسیار سخت است و باید از طریق هوایی اقداماتی صورت گیرد که در این زمینه نیز باندی برای فرود در مناطق پرتراکم شهر وجود ندارد.

هر علمک گاز یک بمب در هنگام وقوع زلزله

بر اساس این گزارش ۷۴۰ هزار علمک گاز و 11 هزار کیلومتر خط انشعاب گاز در تهران وجود دارد که هر کدام بالقوه یک بمب است که در صورت بروز زلزله فاجعه‌ای بزرگ در تهران رخ می‌دهد. 

بهرام عکاشه پدر زلزله‌شناسی ایران معتقد است که 120 پایگاه آتش‌نشانی داریم، فرض کنید بهترین ماشین‌‌های امدادرسانی را هم داشته باشیم، وقتی لوله‌های انتقال آب از کار افتاده باشند و آبی برای خاموش کردن آتش نباشد و خیابان و کوچه‌ سالمی هم وجود نداشته باشد که بتوان از طریق آن امداد رسانی کرد، این تجهیزات به چه درد می‌خورد.

۶۰ درصد مردم در ۲ ساعت اول وقوع زلزله می‌میرند

اگر زلزله‌ای در تهران رخ دهد بسیاری از مردم زیر آوار جان خود را از دست می‌دهند. رجب زاده رئیس مدیریت بحران شهر تهران معتقد است که ۶۰ درصد زیر آوار ماندگان در زلزله تهران ۲ ساعته می‌میرند.

وی معقتد است که با تمام اقدامات صورت گرفته باز هم تا نقطه مطلوب بسیار فاصله داریم و فقط باید مردم را آموزش بدهیم تا در شرایط بحران کمک کنند.

زلزله نیاید تا نقشه‌های امن تهران تهیه شود

وسعت تقریبی تهران 700 کیلومتر مربع است که با حریم آن قریب دو هزار کیلومتر مربع مساحت دارد. شورای شهر، تهران را به 22 منطقه شهری تقسیم کرده است. حال اگر یک زلزله رخ دهد وضعیت تهران چگونه خواهد بود؟ به گفته برخی از مسئولان آمادگی لازم را برای این شرایط نداریم.

رجب زاده می‌گوید: نقشه امن اضطراری در دستور کار قرار دارد و در حال حاضر 80 نقشه تهیه و در اختیار مردم قرار گرفته و تا پایان سال نقشه امن 374 محله آماده می‌شود.

فعلا اسکان اضطراری برای میلیون‌ها نفر جمعیت در ۱۲ پارک


مسئولان ذی‌ربط قبل از وقوع حادثه باید مکان‌های را در نظر بگیرند تا در صورت وقوع حادثه بتوانند مردم را در آن مکان‌ها اسکان دهند.

رجب‌زاده می‌گوید که 260 محل اسکان اضطراری شناسایی و نقشه‌های آن تهیه شده است و در 12 پارک اسکان اضطراری ایجاد می‌شود و آنها را توسعه خواهیم داد و بزودی این پارک‌ها 
را تجهیز خواهیم کرد.


به دلیل اینکه تهران بر روی گسل قرار دارد و اگر مردم آموزش ببیند می‌توانند در مواقع بحران به آسیب دیدگان کمک کنند گروه‌های به عنوان دوام در تهران ایجاد شده که رئیس مدیریت بحران شهر تهران معتقد است که این افراد حرفه ای نیستند و نیمه حرفه ای هستند.

مسئولان و سازمان‌های ذی‌ربط باید با یکدیگر در این زمینه همکاری داشته باشند چرا که یک سازمان به تنهایی نمی‌تواند از عهده کارها بر آید و باید حتما هماهنگی در بین دستگاه‌ها وجود داشته باشد.

نمی‌توان دست رو دست گذاشت و خطرات را به فراموشی سپرد. باید با برنامه‌ریزی درست بر این مشکلات فائق آمد و تهران بزرگ را به شهری با استاندارد‌های مناسب برای زندگی تبدیل کرد. پیشگیری از حوادث و وقایع ناشی از زلزله‌های احتمالی نیز در چنین بستری امکان‌پذیر است که نیازمند کمک همه دستگاه‌هاست.

وجود گسل‌های فعال اصلی در تهران/شرابط شهر حساس است

امروزه در شرایطی که برای اولین بار در تاریخ حیات بشر، بیشترین جمعیت جهان در مناطق شهری زندگی می کنند، وقوع حوادث طبیعی به ویژه زلزله در شهرها به چالشی عمده در روند توسعه پایدار تبدیل شده است این بخشی از پیام محمد باقر قالیباف شهردار تهران است.

وی در ادامه می‌گوید: کلانشهر تهران با برخورداری از ویژگیهای خاص از جمله بالا بودن جمعیت، تمرکز اکثر مراکز سیاسی، اقتصادی، اجتماعی و فرهنگی موقعیت ویژه زمین شناسی و وجود گسلهای فعال اصلی و فرعی، گستردگی بافت فرسوده و استهلاک شریانهای حیاتی از جمله شهرهای حساس و در معرض مخاطرات ناشی از زلزله است که این امر وظیفه مدیران شهری و شهروندان را سنگین تر می سازد.

قالیباف در ادامه اضافه کرده است: شهرداری تهران به عنوان متولی پیشگیری ومدیریت بحران در شهر تهران در سالهای اخیر با هدف دستیابی به شهری ایمن در برابر حوادث طبیعی اقدامات موثری را در دستور کار خود قرار داده  است.

شک نکنید وقوع زلزله در تهران قطعی است

با وجود شرایط ویژه تهران مسئولان معتقدند که وقوع زلزله در تهران حتمی است و نباید شکی داشته باشیم و باید خود را آماده کنیم.

آیا با وجود بافت‌های فرسوده که بیشتر شهر را در بر گرفته‌ است و بسیاری از ساخت و سازهای که اصولی انجام نمی‌شود می‌توان امید داشت در صورت وقوع زلزله میزان خسارت و تلفات پایین باشد.

سید محمد هادی موذن رئیس جامعه ایمن شهرداری تهران می‌گوید:زلزله در پایتخت حتمی است اما نباید دست روی دست گذاشته یا صرفا مردم را مضطرب ساخت، هنر مدیریت بحران ارتقای آمادگی در کنار پرهیز از اغتشاش ذهنی است.

موذن تعامل با طبیعت از طریق مدیریت با هدف کاهش عوارض سوانح و حوادث را ضروری می‌خواند و می‌گوید: در غیر این صورت زمان و فرصتهای موجود برای باز سازی عمل اجتماعی را از دست می دهیم.

وی در خصوص اهمیت آموزش می‌گوید: دانش بنیاد شدن یک سازمان نیازمند استمرار آموزش است.

به گزارش فارس، حادثه یک واقعه است می دانیم که بشر با همه پیشرفتها نمی تواند کوچکترین دخالتی در حوادث طبیعی صورت دهد، از شدت آنها بکاهد یا برنامه ریزی حوادث را طوری تنظیم کند که با زندگی انسان هماهنگ باشد و یا حتی آنها را پیش بینی کند.
اما امید است مسئولان با وجود اینکه می‌دانند تهران بر روی گسل قرار دارد تدابیر لازم را برای مواقع بحران انجام دهند تا در صورت وقوع حادثه کمتر دچار مشکل شویم.
انتهای پیام/ </TEXT>
</DOC>
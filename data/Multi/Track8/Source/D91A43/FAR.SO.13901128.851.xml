<?xml version="1.0" encoding="utf-8" ?>
<DOC>
<DOCNO>851</DOCNO>
<DATE-TIME>1390/11/28</DATE-TIME>
<CATEGORY>اجتماعی</CATEGORY>
<TITLE>رئیس دانشگاه علوم پزشکی تهران در گفت‌وگو با فارس خبر داد
ساخت 9 بیمارستان جدید ضد زلزله در تهران</TITLE>
<SUMMARY>خبرگزاری فارس: رئیس دانشگاه علوم پزشکی تهران از ساخت ۹ بیمارستان جدید مقاوم در برابر زلزله و جایگزین در کنار بیمارستانهای فرسوده این دانشگاه خبر داد که برخی از آنها فقط با کمک افراد خیر ساخته می‌شود.</SUMMARY>
<NARRATIVE></NARRATIVE>
<TEXT>
باقر لاریجانی در مورد طرح جایگزینی بیمارستانهای فرسوده و احداث بیمارستان تهران به خبرنگار فارس گفت: بسیاری از بیمارستانهای تهران بیمارستانهای فرسوده‌ هستند و از طرفی تهران با مخاطراتی مانند زلزله مواجه است.

وی گفت: مجموعه زیر نظر دانشگاه علوم پزشکی تهران بزرگترین فضای بیمارستانی در کشور است که اکنون ۸ هزار تخت بیمارستانی را در 26 بیمارستان دارد و بسیاری از تخصص‌ها و فوق‌تخصص‌ها را در خود جای داده و در برخی رشته‌ها مانند پیوند مغز استخوان تنها مرجع کشور است.

وی افزود: برخی بیمارستانها مانند بیمارستان امام خمینی(ره) سابقه 76 ساله دارد اگر چه بازسازی‌هایی در آن انجام شده ولی مشکلات جدی دارد.

وی اضافه کرد: همچنین اگر برای بازسازی برخی قسمت‌های بیمارستان سینا که بسیار مشکل داشت اقدام نمی‌کردیم تقریباً این بیمارستان مخروبه می‌شد روی همین اصل به دنبال جایگزین برای بیمارستانهای فرسوده هستیم که با کمک خیرین و وام بانکی احداث چندین بیمارستان را در دست داریم.

رئیس دانشگاه علوم پزشکی تهران ادامه داد: بخشی از بیمارستان جامع زنان در کنار بیمارستان میرزاکوچک‌خان که بیمارستان بسیار قدیمی است دی ماه سال آینده به بهره‌برداری می‌رسد. بیمارستان ترمیمی حضرت فاطمه به عنوان قلب جراحی ترمیمی کشور در کنار بیمارستان قدیمی حضرت فاطمه ساخته می‌شود و اکنون سقف یازدهم آن در حال ساخت است.

وی خاطرنشان کرد: امیدواریم کار ساخت بیمارستان جایگزین مهدی کلینیک در بیمارستان امام خمینی با حدود هزار تختخواب از هفته آینده شروع شود. همچنین کار ساخت بیمارستان جدید سرطان در جنوب همین بیمارستان با 600 تختخواب در صورت اخذ مجوز شهرداری شروع خواهد شد.

رئیس شورای سیاستگذاری وزارت بهداشت گفت: همچنین با اخذ وام بانکی کار ساخت بیمارستان جایگزین در بیمارستان  شریعتی هم تا چند ماه دیگر شروع می‌شود. بیمارستان اکبرآبادی به عنوان یکی از شلوغ‌ترین بیمارستانهای زنان و زایمان در جنوب تهران و بیمارستان فیروزگر علی‌رغم بازسازی‌های انجام شده بیمارستانی بسیار قدیمی است که در اولویت جایگزینی قرار گرفته‌اند.

لاریجانی به بهره برداری از بیمارستان تروما در ۱۴ طبقه داخل بیمارستان سینا خبر داد و افزود: با اینکه تجهیز این بیمارستان بسیار طول کشید اما تا اوایل سال آینده به بهره‌برداری می‌رسد.همچنین ساخت بیمارستان جدید سوختگی در منطقه کن آغاز می‌شود.

وی در مورد استاندارد بودن ساخت این بیمارستانها گفت: تمام بیمارستانهایی که ساخته می‌شود یکی از خصوصیاتشان این است که شرایط استاندارد را برای حفاظت در برابر زلزله تهران داشته باشند.

انتهای پیام/</TEXT>
</DOC>
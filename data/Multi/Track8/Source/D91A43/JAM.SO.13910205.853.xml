<?xml version="1.0" encoding="utf-8" ?>
<DOC>
<DOCNO>853</DOCNO>
<DATE-TIME>1391/02/05</DATE-TIME>
<CATEGORY>اجتماعی</CATEGORY>
<TITLE>پل‌هاي فرسوده شهر دركابوس زلزله</TITLE>
<SUMMARY>جام جم آنلاين: فكرش را بكنيد كه پل‌ها هم دچار خستگي و فرسودگي شوند، همان پل‌هاي فلزي يا بتني شهرمان كه خيلي‌هايشان چند دهه است كه روزانه سنگيني تردد هزاران دستگاه خودروي سبك و سنگين را برگرده‌هايشان تحمل مي‌كنند.</SUMMARY>
<NARRATIVE></NARRATIVE>
<TEXT>
حالا برخي از آنها عمرشان را كرده‌اند و براي ادامه حياتشان به بازسازي و تجديد قوايي دوباره نياز دارند. آسيب‌پذيري آن دسته از پل‌هاي سواره‌روي شهرمان كه قدمتي بالاي 30 سال دارند به‌عنوان شاهرگ‌هاي حياتي حمل و نقلي يك شهر، آن هم در شرايطي كه وقوع حادثه غيرمترقبه‌اي همچون زلزله هر لحظه پايتخت و ساكنانش را تهديد مي‌كند، ناخودآگاه بر نگراني‌ها مي‌افزايد.

حتي فكر زلزله هم تن شهروندان را مي‌لرزاند؛ تخريب بناها، ساختمان‌ها، بيمارستان‌ها، زيرآوارماندن و مرگ حتمي 60 درصد جمعيت شهر و... اما در اين ميان وضعيت آن دسته از پل‌هاي سواره‌روي شهرمان كه شايد به اندازه هر يك از ما عمر كرده باشند نگران‌كننده است؛ همان پل‌هايي كه براي امداد رساني در شرايط بحران خيلي روي شان حساب باز شده است.

عمر به سرآمده پل‌هاي شهر

هر چيزي در دنيا عمري دارد كه يك‌روز به‌پايان مي‌رسد، پل‌ها هم درست مثل ما انسان‌ها گذر زمان را احساس مي‌كنند؛ آنها تا جايي كه بتوانند فشار ناشي از تردد خودروها را تحمل مي‌كنند و اگر اين فشار بيش از حد تحمل‌شان باشد؛ خيلي زودتر از عمر طبيعي‌شان مي‌ميرند. درست مثل اتفاقي كه براي بسياري از پل‌هاي فلزي سواره‌روي شهرمان افتاده است، به‌طور نمونه 276 پل سواره‌رو در تهران وجود دارد كه 30 درصد آنها بالاي 30 سال عمر دارند، اما با وجود اين همچنان زنده‌اند و روزانه سنگيني چرخ‌هاي صدها هزار خودروي سبك و سنگين را بر گرده‌هاي آهني خود تحمل مي‌كنند. اما آنچه در اين ميان نگران‌كننده به نظر مي‌رسد خطر زلزله در تهران است كه جدي مي‌باشد و در اين ميان پل‌هاي فلزي در برقراري مسيرهاي امدادرساني پس از وقوع حادثه از اهميت ويژه‌اي برخوردار است؛ اين در حالي است كه بسياري از پل‌هاي فلزي شهر تهران به دليل فرسودگي در معرض آسيب‌پذيري جدي قرار دارد و مسوولان شهري بايد در اين زمينه چاره‌انديشي كنند.

پل‌هايي كه روي گسل‌ها جا خوش كرده‌اند

نه‌تنها بسياري از احجام شهري و از جمله پل‌ها، بلكه كل شهر تهران روي گسل‌ها شكل گرفته و ساخته شده است.

اين گفته پدر علم زلزله‌شناسي ايران است وقتي توضيح مي‌دهد: مطالعات و بررسي‌ها نشان مي‌دهد كلانشهر تهران روي 100‌ها گسل بنا شده است كه تنها تعدادي از گسل‌هاي بزرگ و مهم همچون گسل‌هاي كهريزك، شمال ري، مشاء، شمال تهران، نياوران و... شناسايي شده‌اند.

پروفسور بهرام عكاشه اين را هم مي‌گويد كه بسياري از جاده‌سازي‌ها، اتوبان‌ها و پل‌ها روي گسل‌هاي شهر تهران انجام شده است و در اين ميان اهميت بسياري از اين امكانات و تجهيزات شهري مانند جاده‌ها و پل‌ها به دليل نقش مهم و غيرقابل انكاري كه مي‌توانند در امدادرساني در شرايط بحران و حوادث داشته باشند، بسيار زياد است و نگراني‌ها از بابت قرار گرفتن امكانات و تجهيزات شهري از جمله پل‌ها روي گسل‌ها را افزايش مي‌دهد. وي اين را هم مي‌گويد كه وقتي تاكيد مي‌كنيم تهران شهري است كه روي مجموعه‌اي از گسل‌ها بنا شده است، معتقد است مسوولان شهري بايد در اجراي پروژه‌هاي عمراني حتما به نقشه گسل‌هاي فعال شهر تهران توجه داشته باشند.

شناسايي 110 پل نيازمند مقاوم‌سازي

نگراني‌ها از بابت وضعيت ايمني و بحث امكان آسيب‌پذير بودن پل‌هاي سواره‌روي پايتخت در برابر حوادث احتمالي مانند زلزله در حالي مطرح است كه از گوشه و كنار خبر مي‌رسد سازمان مهندسي و عمران شهر تهران از مدت‌ها پيش، پروژه شناسايي پل‌هاي سواره‌روي در معرض خطر پايتخت را با هدف مقاوم‌سازي براي آمادگي در شرايط بحران را آغاز كرده است. براساس اين مطالعات، مشخص شد كه از مجموع بيش از 250 پل سواره‌روي شهر تهران، 110 پل نيازمند بهسازي است كه بايد بر اساس اولويت، كار مقاوم‌سازي آنها اجرايي شود. مرحله اول مطالعات كمي و كيفي ارزيابي آسيب‌پذيري 110 پل شهر تهران توسط 10 مشاور انجام شده و يك گروه 7 نفره نيز در زمينه آزمايش‌هاي ژئوتكنيكي با ما همكاري داشتند و پژوهشكده سوانح طبيعي نيز به‌عنوان مشاور عالي اين پروژه بر نحوه كار مشاوران نظارت داشته است.

نكته: پل‌هاي سواره رو در برقراري مسيرهاي امدادرساني پس از وقوع حادثه از اهميت ويژه‌اي برخوردار است؛ اين در حالي است كه برخي از اين پل‌ها به دليل فرسودگي در معرض آسيب‌پذيري جدي قرار دارد و مسوولان شهري بايد در اين زمينه چاره‌انديشي كنند

معاون فني ـ مهندسي سازمان مشاور فني و مهندسي شهر تهران در گفت‌وگو با «جام‌جم» در اين باره مي‌گويد: كار مطالعاتي شناسايي پل‌هاي نيازمند مقاوم‌سازي در سطح پايتخت از چند سال قبل شروع شده بود و روي يك سري از پل‌هاي سواره‌رو نيز ـ كه فاقد هرگونه اطلاعات اوليه بودند ـ مجبور شديم مجددا خودمان آزمايش‌هايي ژئوتكنيكي بر ارزيابي مقاومتشان انجام دهيم مانند پل سيد خندان كه مربوط به دوران قبل از انقلاب بوده است و در نهايت پس از اتمام مطالعات اوليه همزمان عمليات اجرايي مقاوم‌سازي برخي پل‌ها را آغاز كرد.

پل چمران ـ همت از جمله پل‌هاي سواره‌روي شهر تهران است كه به گفته مهندس كامران مصطفوي، عمليات اجرايي مقاوم‌سازي آن به پايان رسيده است. پل‌هاي شيخ‌فضل‌الله(پل آزمايش)، چمران ـ جلال‌آل‌احمد (گيشا)، مدرس ـ صدر، بعثت ـ افسريه، بعثت ـ فداييان اسلام، تندگويان ـ آزادگان (صنيع‌خاني)، همت ـ آفريقا، همت ـ وليعصر، همت ـ شيخ‌فضل‌الله و... از ديگر پل‌هاي سواره‌روي شهر تهران هستند كه در حال حاضر مطالعات مقاوم‌سازي و بهسازي آنها نهايي شده است و عمليات اجرايي آنها امسال آغاز خواهد شد.

پيشنهاد بودجه يك ميلياردي به شوراي شهر

اين‌طور كه اين مقام مسوول در سازمان مهندسي شهر تهران مي‌گويد، امسال پيشنهاد تخصيص رديف جداگانه‌اي براي مقاوم‌سازي و بهسازي پل‌هاي سواره‌روي پايتخت به شوراي شهر تهران داده شده است. يك بودجه يك ميليارد و 200 ميليون توماني و يك بودجه 500 ميليون توماني كه اگر اين بودجه‌هاي پيشنهادي به تصويب شوراي شهر تهران برسد، بسته به اولويت‌بندي‌هاي انجام شده، عمليات اجرايي مقاوم‌سازي پل‌هاي سواره‌روي مذكور نيز در سال جاري آغاز خواهد شد. به گفته مهندس مصطفوي، پل‌هايي كه در شريان‌هاي اصلي شهر قرار دارند، در اولويت مقاوم‌سازي هستند.

با اين كه مسوولان معاونت فني و عمراني شهر تهران، اعتبار جداگانه‌اي را براي مقاوم‌سازي پل‌هاي سواره‌روي شهرمان به شوراي شهر پيشنهاد داده‌اند اما اين‌طور كه اين مقام مسوول مي‌گويد هنوز هم نمي‌توان زمان دقيقي براي اتمام پروژه مقاوم‌سازي پل‌هاي سواره‌روي شهر داد چراكه همه چيز به اين بستگي دارد كه چه مبلغي از بودجه پيشنهادي به تصويب برسد تا بتوان بر اساس آن براي مقاوم‌سازي پل‌هاي سواره‌روي شهر طبق اولويت‌بندي انجام شده، اقدام كرد.

زمانبر بودن مطالعات كارشناسي، روند طولاني تصويب و تخصيص بودجه مورد نياز، كمبود اعتبارهاي تخصيصي و... هر كدام از اين عوامل مي‌تواند به نوبه خود، روند پروژه مقاوم‌سازي پل‌ها را با كندي مواجه كند اما نبايد فراموش كرد كه زلزله همچون خطري بالقوه هر لحظه پايتخت را تهديد مي‌كند، در چنين شرايطي با توجه به نقش مهم و حياتي كه پل‌هاي سواره‌روي شهر به‌عنوان شريان‌هاي ارتباطي هنگام امدادرساني در شرايط بحران مي‌توانند ايفا كنند، ضروري است كه موانع اجرايي بر سر راه پروژه مقاوم‌سازي پل‌هاي سواره‌روي شهرمان با كمك سازمان‌هاي مسوول از شهرداري و شوراي شهر گرفته تا مسوولان دستگاه‌هاي دولتي در سازمان‌هايي همچون مديريت بحران كشور برداشته شود تا اين پروژه حداقل به سرنوشت بسياري از پروژه‌هاي مقاوم‌سازي و آماده‌سازي شهر براي مقابله با شرايط بحران تبديل نشود.

پوران محمدي ‌/‌ گروه جامعه </TEXT>
</DOC>
<?xml version="1.0" encoding="utf-8" ?>
<DOC>
<DOCNO>844</DOCNO>
<DATE-TIME>1389/06/07</DATE-TIME>
<CATEGORY>اجتماعی</CATEGORY>
<TITLE>زلزله ؛ هشداري دوباره به تهران</TITLE>
<SUMMARY>جام جم آنلاين: بار ديگر زمين‌لرزه بخشي از كشورمان را لرزاند و همه، بويژه پايتخت‌نشينان را در ترس و نگراني از زلزله‌اي فرو برد كه مي‌گويند سال‌هاست از وقوع آن گذشته است.زلزله‌اي كه جمعه شب سقف‌هاي كاهگلي را در چندين روستاي واقع در استان سمنان بر سر روستاييان آوار كرد و پايتخت را هم لرزاند، شايد بيش از همه به ساكنان تهران شوك ديگري وارد كرد كه اگر تهران بلرزد چه خواهد شد.</SUMMARY>
<NARRATIVE></NARRATIVE>
<TEXT>
اگرچه اين سخنان رئيس‌جمهور نيز كه فروردين امسال به صراحت اعلام كرد وقوع زلزله در تهران حتمي است و تهران بايد براي كاهش خسارات احتمالي خلوت شود، بيش از آن كه از بعد حادثه‌اي آن مورد دقت و واكاوي قرار گيرد، بيشتر رنگ و بوي سياسي گرفت و هرچند رسانه‌هاي شنيداري و ديداري براي مدتي محدود بر احتمال وقوع زلزله در تهران دست گذاشتند و مطالبي در اين خصوص نوشتند و گزارش‌هايي تهيه‌ كردند، اما مي‌توان به‌صراحت ادعا كرد براي مقابله با زلزله احتمالي در پايتخت آمادگي چنداني وجود ندارد و مسوولان ذيربط فقط به برگزاري چند مانور آمادگي بسنده كردند.

دكتر بهرام عكاشه، زلزله‌شناس معتقد است وقوع زلزله در تهران حتمي است، چرا كه از آخرين زلزله شديد در اين شهر 172 سال مي‌گذرد.

به گفته وي، به گواه تاريخ هر 158 سال در تهران زلزله‌اي شديد با قدرت حدود 7 ريشتر رخ داده است. آخرين زلزله اين شهر 172 سال پيش رخ داده و اكنون وقوع آن 14 سال تاخير دارد.

اين استاد دانشگاه هشدار مي‌دهد تنها راه پيش‌بيني زلزله، محاسبه زمان بروز موج عرضي و طولي است، چرا كه اين دو موج با تاخير زماني چند ثانيه‌اي به دنبال هم رخ مي‌دهند و كشور ژاپن نيز با استفاده از اين روش موفق به كاهش خسارات ناشي از زلزله شده است.

استاد پيشكسوت زلزله‌شناسي ايران با اشاره به لرزه‌خيزي عرصه وسيعي از كشور خصوصا مناطق ايران مركزي و البرز مركزي از جمله تهران بر احتمال بالاي رخداد زلزله‌هايي حتي به بزرگي بالاي 7 و ضرورت آمادگي مواجهه با چنين زمين‌لرزه‌هايي در مناطق مختلف كشور تاكيد كرد. دكتر عكاشه در گفتگو با ايسنا در خصوص زلزله اخير استان سمنان معتقد است: زلزله‌خيزي ايران را مي‌توان به البرز مركزي و ايران مركزي تقسيم كرد كه صفحه البرز مركزي داراي 3 بخش مركزي، شرقي و غربي است. البته زلزله‌خيزي ايران مركزي كاملا متفاوت از رشته‌كوه‌هاي البرز است، به طوري كه زلزله‌هاي يزد، قم و اصفهان متعلق به صفحه ايران مركزي هستند.

رئيس دانشكده علوم پايه دانشگاه آزاد اسلامي خاطرنشان مي‌كند: احتمالا در اين زلزله يكي از گسل‌هاي بين تهران و دامغان فعال شده است كه اين گسل‌ها داراي راستاي شمال شرق و جنوب غرب هستند.

مشكل بافت‌هاي فرسوده

در اين ميان آنچه نگراني‌ها در كلانشهري مانند تهران را دوچندان مي‌كند وجود بافت‌هاي فرسوده است كه سال‌هاست از وعده نوسازي آنها مي‌گذرد.

براساس آخرين آمارهاي اعلام شده از سوي وزارت مسكن و شهرسازي هم‌اكنون 65 هزار هكتار بافت فرسوده در كشور ما وجود دارد كه 3هزار هكتار آن متعلق به تهران است و گرچه نوسازي بافت‌هاي فرسوده كشور از برنامه سوم توسعه آغاز شده، اما واقعيت اين است كه نوسازي بافت‌هاي فرسوده هنوز در پيچ و خم تامين اعتبار و نبود تعامل كافي و لازم ميان سازمان‌هاي مسوول مانده است. مشكل زماني عميق‌تر مي‌شود كه به اذعان مسوولان هم‌اكنون 70 درصد ساختمان‌هاي در حال ساخت و نوساز هم به دليل رعايت نكردن استانداردهاي لازم، فرسوده محسوب مي‌شوند.

حمزه شكيب، رئيس كميسيون توسعه و عمران شوراي شهر تهران در اين باره به «جام‌جم» مي‌گويد: در محدوده بافت‌هاي فرسوده شهر تهران، 216 هزار واحد و در كل شهر نيز حدود 600 هزار واحد مسكوني فرسوده وجود دارد.

او با انتقاد از روند كنوني نوسازي ساختمان‌هاي فرسوده مي‌افزايد: متاسفانه اراده‌اي براي تسهيل و تسريع نوسازي بافت‌هاي فرسوده تهران وجود ندارد و فرياد شوراي شهر نيز در اين ميان به جايي نرسيده است.

برگزاري مانورها

طي ساليان اخير شاهد برگزاري مانورهاي آمادگي مقابله با زلزله بوده‌ايم. اين‌كه براي مقابله با زلزله احتمالي بايد مانور آمادگي برگزار شود، قطعا نوعي فرهنگ‌سازي و آموزش عمومي مردم است، اما اين به تنهايي كافي نيست و مسوولان و متوليان فرهنگي بايد براي آموزش مردم در اين خصوص همت مضاعفي به كار گيرند.

پيگيري خلوت شدن تهران

اين واقعيتي است انكارناپذير كه تهران 700 كيلومتر مربع وسعت دارد و در حال حاضر 13ميليون و 700 هزار نفر ساكن اين شهر درندشت هستند و از اين جمعيت حدود 8 ميليون نفر در تهران سكونت هميشگي دارند. بنابراين مي‌توان عمق فاجعه را در صورت بروز زلزله‌اي بزرگ لمس كرد، پس بايد براي خلوت شدن تهران و كاهش مرگ و ميرهاي احتمالي ناشي از زمين‌لرزه اهتمام ورزيد.

گرچه آمار مشخص و روشني از ميزان درخواست‌هاي مردم براي خروج از تهران هنوز اعلام نشده اما در هر صورت دولت بايد با ارائه تسهيلات ويژه، گسترش امكانات در ديگر شهرستان‌ها و تشويق‌هاي مادي، شهروندان تهراني را براي خروج از اين شهر پرخطر ترغيب كند و اين طرح را نيمه‌كاره نگذارد؛ چرا كه اگر خداي ناكرده تهران بلرزد، خسارت‌ها قابل جبران نيست.</TEXT>
</DOC>
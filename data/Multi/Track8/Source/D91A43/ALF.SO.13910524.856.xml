<?xml version="1.0" encoding="utf-8" ?>
<DOC>
<DOCNO>856</DOCNO>
<DATE-TIME>1391/05/24</DATE-TIME>
<CATEGORY>اجتماعی</CATEGORY>
<TITLE>جزئیات پروژه مهار زلزله در شبکه گاز تهران</TITLE>
<SUMMARY></SUMMARY>
<NARRATIVE></NARRATIVE>
<TEXT>
معاون وزیر نفت با تشریح اقدامات مقاوم سازی شبکه گاز تهران به عنوان بزرگترین شبکه گازی جهان در برابر زلزله از مشارکت ژاپنی‌ها برای ایمن سازی شبکه گاز تهران خبر داد و گفت: در صورت وقوع سهمگین ترین زلزله هم گاز کل تهران در مدت چند ثانیه تخلیه می‌شود.

به گزارش مهر، آمارهای غیر رسمی حاکی از آن است که هر ۱۵۸ سال یک بار یک زلزله قوی در تهران و ری به وقوع می پیوندد، با این وجود آخرین زلزله بزرگ به وقوع پیوسته در تهران مربوط به حدود ۱۸۰ سال قبل است.
در حال حاضر شهر تهران بر روی یکی از گسل‌های زلزله خیز کشور قرار دارد و مسئولان وقوع زلزله‌های بزرگ در سطح کلانشهر تهران را محتمل عنوان می کنند.

جدا از خسارت‌های وقوع زلزله‌های سهمگین در تهران و البرز، وجود بیش از ۲۳ هزار کیلومتر شبکه توزیع و تغذیه گاز طبیعی در این استان‌ها یکی از مشکلاتی بوده که در صورت نبود یک مدیریت بلند مدت انفجار و آتش سوزی در خطوط لوله گاز تهران منجر به یک فاجعه انسانی در یکی از بزرگترین شهرهای جهان خواهد شد.

بررسی وضعیت شبکه انتقال، توزیع و تغذیه گاز تهران و البرز حاکی از آن است که هم اکنون بیش از ۱۵ میلیون مشترک در این مناطق از نعمت گاز طبیعی برخوردار هستند و بیش از ۸۰۰ هزار علمک در این ۲ کلانشهر نصب شده است.

در حال حاضر بالغ بر ۹۹ درصد شهرها و ۸۵ درصد جمعیت ساکن در شهر و روستاهای استان های تهران و البرز از نعمت گاز طبیعی برخوردار بوده و به طور متوسط سالانه ۲۵ میلیارد مترمکعب گاز در این دو استان می‌شود که ۵۰ درصد آن متعلق به بخش خانگی، ۲۵ درصد در نیروگاه‌ها، ۱۵ درصد صنایع و ۱۰ درصد مربوط به سایر بخش‌ها است.

اجرای طرح ثانیه‌ای مهار زلزله در شبکه گاز تهران

جواد اوجی در گفتگو با مهر درباره آخرین اقدامات انجام گرفته برای ایمن سازی شبکه گاز تهران و البرز در برابر حوادث غیر قابل پیش بینی همچون زلزله، رانش و حرکت گسلهای زیر زمینی، گفت: در سالجاری به منظور افزایش آمادگی کارکنان فنی، امدادی و عملیاتی صنعت گاز کشور بزرگترین رزمایش مقابله با زلزله برگزار شد.

مدیرعامل شرکت ملی گاز با اعلام اینکه در این رزمایش علاوه بر کارکنان گاز، نیروهای وزارت راه، شهرداری، آتش نشانی، هلال احمر و وزارت بهداشت و درمان حضور داشتند، تصریخح کرد: در حال حاضر تمامی سناریوهای احتمالی برای مدیریت بحران زلزله های سهمگین در تهران و سایر کلانشهرهای کشور آموزش داده شده است.

معاون وزیر نفت همچنین با اشاره به ممنوعیت استفاده از لوله‌های گاز فولادی در شبکه توزیع و تغذیه تهران و سایر شهرهای بزرگ ایران، اظهار داشت: همچنین با مشارکت یک شرکت ژاپنی تمامی تاسیسات ورودی، خروجی و انتقاتل گاز استان تهران و البرز در برابر زلزله‌های بزرگ مقاوم سازی شده است.

این مقام مسئول از تعریف ۵ بلوک به منظور تخلیه گاز تهران در مدت چند ثانیه خبر داد و افزود: در صورت وقوع هر گونه حادثه گاز خطوط لوله و شبکه تهران در مدت چند ثانیه و به طور ضربتی خارج می شود تا از وقوع حوادث انفجار و آتش سوزی جلوگیری کند.

وی با یادآوری اینکه اجرای این پروژه در سایر کلانشهرهای کشور هم در حال اجرا است، تاکید کرد: تمامی برنامه ریزی‌ها انجام شده تا در صورت وقوع زلزله کمترین خسارت به شبکه گاز وارد شود.

مشارکت ژاپن برای مقاوم سازی بزرگترین شبکه گاز جهان

یعقوبعلی حسین نیا درباره اقدامات انجام گرفته برای مقاوم سازی شبکه گاز استان تهران به عنوان بزرگترین شبکه گازی شهری خاورمیانه و جهان در برابر زلزله به مهر گفته بود: در حال حاضر برای مقاوم سازی شبکه گاز استان تهران در برابر برخی از حوادث طبیعی همچون زلزله همکاری‌هایی با شرکت اوزاکا گاز ژاپن در حال انجام است.

مدیرعامل شرکت گاز استان تهران با تاکید بر اینکه در آینده هم برای به حداقل رساندن حوادث گازی از تجربیات این شرکت گاز آسیایی اتفاده خواهیم کرد، اظهار کرده بود: در چهار سال اخیر تمامی شبکه‌های گاز طبیعی مطابق با استانداردهای بین المللی مقاوم سازی شده اند، نقاط ضعف آنها برطرف شده است.

به گفته این مقام مسئول در صورت وقوع حوادث طبیعی همچون زلزله به صورت خودکار گاز در ورودی خطوط اصلی قطع می شود، تا مشکلی به وجود نیاید.

به گزارش مهر، در حال حاضر تأسیسات، پالایشگاه‌ها، خطوط لوله، تغذیه و شبکه‌های توزیع گاز در ایران بر اساس استانداردهایی از آمریکا و انگلستان طراحی و اجرا شده است.

در این استانداردها، بارهای ناشی از امواج درونی زلزله بر روی لوله‌های مدفون علاوه بر تنش‌های ناشی از جریان گاز درون لوله پیش بینی شده است به خصوص آنکه بارهای ناشی از تنش‌های جریان گاز، فشار گاز عبوری، تغییرات دمای محیط، وزن خاک روی لوله و انفجارات احتمالی، عموماً قابل مقایسه با نیروهای حاصل از زلزله است.

آخرین وضعیت گازرسانی به روستاهای زلزله‌زده آذربایجان

اوجی در ادامه در خصوص آخرین وضعیت گازرسانی به روستاهای زلزله زده استان آذربایجان شرقی به مهر گفت: پس از وقوع زلزله بلافاصله تیم های امداد و نجات شرکت گاز از استان های معین همچون اردیبل، گیلان، آذربایجان شرقی به محل حادثه اعزام شده اند.

این عضو هیات مدیره شرکت ملی گاز با رد انفجار گسترده در خطوط لوله گاز مشترکان روستایی، بیان کرد: تاکنون گزارشی مبنی بر انفجار و آتش سوزی خطوط لوله داخلی گاز منازل مشترکان روستایی منتشر نشده است.

وی با یادآوری اینکه پس از وقوع زلزله گاز ۳۸ روستای شهر ورزقان قطع شد، گفت: تاکنون انشعاب گاز ۳۷ روستا وصل شده است.

معاون وزیر نفت همچنین از تزریق گاز به ۶۰ روستای شهرستان اهر خبر داد و تصریح کرد: تا چند روز آینده انشعاب گاز ۱۴ روستای باقیمانده هم وصل می شود.

مدیرعامل شرکت ملی گاز با اشاره قطع گاز ۱۸ روستای شهرستان هریس، اظهار داشت: تاکنون تزریق گاز به ۳ روستا انجام شده است.

اوجی خسارت وارد شده به شبکه توزیع و تغذیه گاز این شهرستان را جزئی اعلام کرد و یادآور شد: هم اکنون با حضور تیم‌های امداد و نجات شرکت گاز عملیات بازسازی، مقاوم سازی، اصلاح و دفن کردن برخی از خطوط لوله گاز در حال انجام است. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>841</DOCNO>
<DATE-TIME>1389/01/23</DATE-TIME>
<CATEGORY>اجتماعی</CATEGORY>
<TITLE>نظر ژاپنی ها درباره زلزله تهران </TITLE>
<SUMMARY>احتمال وقوع زلزله در تهران حتمی است و آنچه که نگرانی ها را بیش از پیش می کند، بزرگ شدن شهر، گسترش حاشیه نشینی، ساخت و ساز بر روی گسله ها و افزایش بیش ازحد جمعیت در آن است.</SUMMARY>
<NARRATIVE></NARRATIVE>
<TEXT>
رئیس دانشکده علوم پایه دانشگاه آزاد وقوع زلزله در پایتخت را حتمی دانست و با تشریح تحقیقی که ژاپنیها درباره زلزله احتمالی تهران انجام داده اند گفت: برای کاهش فجایع زلزله خروج مردم از پایتخت کافی نیست بلکه باید تمرکز را از پایتخت برداریم.

دکتر بهرام عکاشه در گفتگو با خبرنگار مهر با بیان اینکه گسله های تهران فعال هستند افزود: احتمال وقوع زلزله در تهران حتمی است و آنچه که نگرانی ها را بیش از پیش می کند، بزرگ شدن شهر، گسترش حاشیه نشینی، ساخت و ساز بر روی گسله ها و افزایش بیش ازحد جمعیت در آن است.

وی با اشاره به سخنان رئیس جمهور در زمینه وقوع زلزله خاطرنشان کرد: این مسئله سالها است که اعلام می شود ولی این بار این واقعیت از سوی مقام ارشد کشور عنوان شده است.

رئیس دانشکده علوم پایه دانشگاه آزاد انتقال جمعیت پایتخت به سایر شهرها را راه حل مناسب برای کاهش فجایع زلزله ندانست و گفت: نمی شود مردم را مجبور کرد که در پایتخت زندگی نکنند. این حق مردم است که در هر جا که مایل باشند سکنی گزینند ولی از سوی دیگر در پایتخت با معضل حاشیه نشینی روبرو هستیم که لازم است تا با اتخاذ تدابیری این مشکل برطرف شود.

عکاشه با بیان اینکه بر خلاف کشورهای پیشرفته روند مهاجرت در ایران از روستاها به شهرها است ادامه داد: نبود شغل در روستا و شهرهای کوچک، کمبود امکانات بهداشتی و پزشکی و تمرکز مراکز مهم در پایتخت از مهمترین دلایل خالی شدن روستاها در ایران است.

وی مدیریت غلط شهرداران را از دیگر دلایل بزرگ شدن پایتخت عنوان کرد و اضافه کرد: در آن زمان که تهران محدود به میدان آزادی بود در خصوص خطرات زلزله در پایتخت هشدار دادیم و من امروز خوشحالم که شخص شهردار از فرسودگی 40 درصدی خانه های پایتخت خبر می دهد و آن را مورد تاکید قرار می دهد.

این محقق در خصوص توجه مسئولان به پژوهشهای انجام شده در این زمینه گفت: گروهی از محققان ژاپنی پروژه ای در زمینه گسل های تهران و احتمال وقوع زلزله در آن اجرا کرده اند. این پروژه پنج سال به طول انجامید و در نهایت گزارشی را ارائه کردند. این گزارش حاکی از آن است که در صورت بروز زلزله در پایتخت فجایع و بحرانهای زیادی گریبانگیر کشور خواهد شد.

عکاشه با تاکید بر اینکه تاکنون اثری از چاره جویی در زمینه کاهش خسارتهای ناشی از زلزله احتمالی دیده نشده است به مهر گفت: کاهش فجایع بعد از زلزله تنها با خارج کردن مردم از پایتخت برطرف نمی شود. به نظر می رسد که کاهش تمرکز از پایتخت می تواند به عنوان راه خل مناسب مورد توجه گیرد.

رئیس دانشکده علوم پایه دانشگاه آزاد در این زمینه توضیح داد: در این زمینه بهتر است که ایران پایتختهای متعدد داشته باشد. یک منطقه پایتخت سیاسی باشد، منطقه دیگر پایتخت صنعتی و شهر دیگری به عنوان پایتخت تجاری معرفی شود.

وی با اشاره به این مطلب که ایران بر روی کمربند زلزله قرار دارد یادآور شد: احتمال زلزله در تمام نقاط کشور یکسان نیست به طوری که در ایران مرکزی احتمال وقوع زلزله کم است از این رو می توان برای کاهش تمرکز در پایتخت برنامه ریزی کرد.

رئیس دانشکده علوم پایه دانشگاه آزاد آگاه سازی جامعه از خطرات زلزله را از دیگر اقدامات موثر در زمینه کاهش بلایای زلزله ذکر کرد و افزود: مسئولان کشور باید نسبت به ساخت و سازها نظارت بیشتری داشته باشند. از دهه 60 آیین نامه ساخت بناها در کشور تدوین و تصویب شده است ولی به آن توجهی نمی شود و در نهایت شاهد هستیم که ساختمانهای نیمه ساز ویران می شود. </TEXT>
</DOC>
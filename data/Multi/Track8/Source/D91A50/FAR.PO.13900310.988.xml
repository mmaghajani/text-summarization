<?xml version="1.0" encoding="utf-8" ?>
<DOC>
<DOCNO>988</DOCNO>
<DATE-TIME>1390/03/10</DATE-TIME>
<CATEGORY>سیاسی</CATEGORY>
<TITLE>شكست سنگين برلوسكوني در انتخابات ميلان</TITLE>
<SUMMARY>خبرگزاري فارس: نتيجه انتخابات محلي ايتاليا در شرايطي اعلام مي‌شود كه نخست‌وزير اين كشور در پايگاه شمالي خود در ميلان،‌ شكست ويران‌كننده‌اي را تجربه كرد، شكستي كه بقاي دولت ائتلافي متمايل به راست او را تهديد مي‌كند.</SUMMARY>
<NARRATIVE></NARRATIVE>
<TEXT>
به گزارش فارس به نقل از خبرگزاري "رويترز"، گرفتاري "سيلويو برلوسكوني"، نخست‌وزير 74 ساله ايتاليا، در سه دادگاه رسيدگي به پرونده‌هاي فساد مالي و يك دادگاه ديگر جهت رسيدگي به پرونده فساد اخلاقي، باعث شكست برلوسكوني در انتخابات محلي ايتاليا شد به طوريكه كنترل خود را بر "ميلان"، كه پايتخت اقتصادي ايتاليا و پايگاه تجارت و شركت رسانه‌اي "مدياست" برلوسكوني و زنجيره ارتباطي با ساير شهرها محسوب مي‌شود، از دست بدهد. نتيجه شمارش بيشتر آراء نشان مي‌دهد "جوليانو پيساپيا"، كانديداي چپگراي ايتاليا با كسب 55.1 درصد آراء توانسته در مقايسه با آراء 44.9 درصدي "ليتيزيا موراتي"، كانديداي مورد حمايت برلوسكوني، كنترل شهر ميلان را بر عهده بگيرد. بدنبال اعلام اين نتيجه، برلوسكوني در جمع خبرنگاراني كه او را در سفر به روماني همراهي مي‌كنند، اعلام كرد: واضح است كه ما باخته‌ايم. تنها كاري كه بايد انجام داد اين است كه به اعصاب خود مسلط باشيم و ادامه دهيم. در حاليكه حزب متايل به چپ ايتاليا به راحتي توانست در دور اول انتخابات، قدرت را در شهرهاي "تورين" و "بولونيا" به دست بگيرد، كنترل ميلان نيز آخرين ضربه‌اي بود كه مي‌تواند تهديدي براي ائتلاف حاكم بين حزب "مردم آزادي" برلوسكوني و ليگ ضد مهاجراتي و طرفدار تفويض اختيارات شمالي باشد. "روبرتو ماروني"، وزير كشور ايتاليا و يكي از عاليرتبه‌ترين وزراي ليگ شمالي، در واكنش به نتيجه انتخابات ايتاليا اعلام كرد: نتيجه اين انتخابات، تهديدكننده بقاي ائتلاف ايتاليا نيست بلكه توهين و نمادي است مبني بر اينكه دولت بايد عملكرد بهتري داشته باشد. يكي از ناظران انتخاباتي ضمن اشاره به اينكه اين نتايج، احتمال برگزاري انتخابات زودهنگام، احتمالا سال آينده را قوت مي‌بخشد، اعلام كرد: اين اولين شكست ائتلاف متمايل به راست برلوسكوني، از زمان بازگشت آنها به قدرت است و نشان‌دهنده سرخوردگي راي‌دهندگان از عملكرد دولت برلوسكوني است. انتهاي پيام/ص</TEXT>
</DOC>
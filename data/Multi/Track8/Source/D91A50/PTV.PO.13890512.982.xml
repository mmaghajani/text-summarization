<?xml version="1.0" encoding="utf-8" ?>
<DOC>
<DOCNO>982</DOCNO>
<DATE-TIME>1389/05/12</DATE-TIME>
<CATEGORY>سیاسی</CATEGORY>
<TITLE>مجلس ايتاليا خواهان استعفاي برلوسکني</TITLE>
<SUMMARY>جمعي از نمايندگان مجلس ايتاليا متشکل از حدود 100 قانون‌گذار، استعفاي سيلويو برلوسکني، نخست وزير اين کشور را خواستار شده‌‌اند. </SUMMARY>
<NARRATIVE></NARRATIVE>
<TEXT>
در همين حال، پنج حزب راست‌گراي اين کشور با انتشار بيانيه‌اي اعلام کردند نمايندگان مجلس ايتاليا درباره اين موضوع که براي مقابله با بحران اقتصادي و اجتماعي موجود در کشور نيازمند دولتي با ثبات و مستحکم هستند، اتفاق نظر دارند.

خانم "اما مارسه‌گاگليا"، رئيس کميته کارفرمايان ايتاليا تصريح کرده است کشور ايتاليا به علت اتلاف وقت فراوان برلوسکني و احزاب حامي وي بر سر موضوعاتي هم‌چون رسوايي‌هاي اخلاقي و مفاسد اجتماعي، فلج شده است.

رئيس کميته کارفرمايان ايتاليا موج جديد اتهام‌زني‌ها در اين کشور را که با بي‌پروايي مقامات نسبت به يک‌ديگر صورت مي‌گيرد، تهديدي براي اعتبار موئسسات دولتي و همچنين خود دولت عنوان کرد.

وي با اشاره به افزايش بي‌اعتمادي، سردرگمي و ترس در ميان مردم ايتاليا، تاکيد کرد، براي ارتقاي جايگاه و موقعيت کشور، بايد اقدامات اساسي صورت گيرد.

آنتونيو دي‌پيترو، رهبر حزب "ارزش" ايتاليا و بازپرس سابق مبارزه با مفاسد اين کشور نيز گفت: برلوسکني بايد استعفا دهد، اگر نمي‌خواهد براي ايتاليا استعفا دهد بايد به خاطر خودش اين کار را انجام دهد.

نخست وزير ايتاليا از ماه ژوئن گذشته و در پي استعفاي "جيان فرانکو فيني" رئيس سابق پارلمان به همراه حدود 40 تن از نمايندگان مجلس و سناتورهاي اين کشور، با چالش و مشکلات جدي مواجه شده است.

شماري از نمايندگان مستعفي مجلس ايتاليا از حاميان و اعضاي حزب حاکم "آزادي براي مردم" به رهبري برلوسکني بودند که با ترغيب فيني به مخالفت با سياست‌هاي نخست وزير پرداخته‌اند.

اين نمايندگان پس از اعلام استعفاي خود، از حزب حاکم نيز خارج شدند که اين امر سبب شد تا نخست وزير اين کشور اکثريت مجلس را نيز از دست بدهد.

اين در حالي است که برلوسکني در پي درخواست‌هاي مکرر احزاب مخالف براي کناره‌گيري وي از سمت نخست وزيري، 14 دسامبر 2010 ميلادي، براي کسب راي اعتماد مجدد به مجلس مي‌رود. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>895</DOCNO>
<DATE-TIME>1390/08/09</DATE-TIME>
<CATEGORY>اجتماعی</CATEGORY>
<TITLE>امروز جمعيت زمين به ركوردي تازه مي‌رسد
7‌میلیاردمین زمینی؛ تولدت مبارک! </TITLE>
<SUMMARY></SUMMARY>
<NARRATIVE></NARRATIVE>
<TEXT>
اجتماع > جمعیت- همشهری آنلاین:
در حالی‌که پیش‌بینی می‌شود، جمعیت زمین در آخرین روز از اکتبر 2011 (9 آبان 1390) به 7 میلیارد نفر می‌رسد، سازمان ملل متحد در آستانه این روز و در گزارشی تازه به فرصت‌ها و مشکلات احتمالی افزایش جمعیت جهان پرداخته است.

توجه بیشتر به راه‌های بهبود وضع جهان به جای نگرانی از افزایش جمعیت کره زمین، نکته کلیدی این گزارش است.

«این فرصتی است که در اختیار بشر است. جوانان یک میلیارد و ۸۰۰ میلیون نفر از جمعیت جهان را تشکیل می‌دهند. آنها جای رشد می‌خواهند. نود درصد از آنها در کشورهای در حال توسعه زندگی می‌کنند. اگر زمینه آموزش و حرفه‌آموزی آنها فراهم شود، ارتشی را برای توسعه اقتصادی در اختیار خواهیم داشت.»

این بخشی از سخنان باباتونده اسوتیمهین، مدیراجرایی صندوق جمعیت سازمان ملل متحد است که در گزارش این سازمان به آن اشاره شده است.

به گزارش بی‌بی‌سی، افزایش متوسط طول عمر انسان‌ها و کاهش شمار مرگ و میر مادران و نوزادان هنگام زایمان، از جمله دلایل برای بزرگداشت افزایش جمعیت جهان است که در گزارش سازمان ملل مورد اشاره قرار گرفته است: «متوسط طول عمر انسان‌ها از ۴۸ سال در دهه ۱۹۵۰ میلادی به ۶۸ سال رسیده است. میزان باروری زنان در این مدت از ۶ فرزند به حدود دو نیم فرزند کاهش یافته است.همچنین به خاطر ارتقای خدمات پزشکی و بهداشتی، میزان مرگ و میر کودکان هم به طور چشمگیری کاهش یافته است.»

این گزارش خواستار افزایش بهره‌برداری از این فرصت شده است.

آن روی سکه

البته فقط جنبه‌های مثبت افزایش جمعیت کره زمین نیست که در گزارش سازمان ملل به آن اشاره شده است: « ارائه خدمات بهداشتی به مهاجران و حاشیه‌نشینان در شهرهای بزرگ از چالش های افزایش جمعیت جهان است.»

فریدریکا میئر، نماینده صندوق جمعیت سازمان ملل متحد در هند، با بیان این مطلب، می‌افزاید: شهرنشینی گسترش پیدا می‌کند و جمعیت شهرها زیاد می‌شود. شهرها باید برای این موضوع برنامه ریزی کنند. زیرساخت‌های بهداشتی باید ارتقا پیدا کند و دولت‌ها باید آماده افزایش جمعیت فقیر در مناطق شهری باشند.

سازمان ملل متحد نگران است که افزایش جمعیت در کشورهای فقیر رشد اقتصادی را در آن‌ها به تاخیر بیندازد و نسل‌های بعدی نیز همچنان در تله فقر و گرسنگی گرفتار بمانند.

زیاد شدن شکاف میان کشورهای ثروتمند و فقیر در دسترسی به منابع غذا، آب، مسکن و اشتغال از جمله چالش های افزایش جمعیت جهان است که گزارش سازمان ملل به آن‌ها اشاره کرده است.</TEXT>
</DOC>
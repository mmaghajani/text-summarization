<?xml version="1.0" encoding="utf-8" ?>
<DOC>
<DOCNO>882</DOCNO>
<DATE-TIME>1389/07/28</DATE-TIME>
<CATEGORY>اجتماعی</CATEGORY>
<TITLE>گزارش سازمان ملل از جمعيت جهان</TITLE>
<SUMMARY>جام جم آنلاين: به زودي جمعيت جهان از مرز 7 ميليارد نفر مي‌گذرد. در آلمان جامعه رو به پيري گذاشته، ولي جمعيت جهان، به ويژه در قاره آفريقا رو به فزوني است. از نظر کارشناسان، گسترش مهاجرت رابطه مستقيم با افزايش جمعيت در کشورهاي فقير دارد.</SUMMARY>
<NARRATIVE></NARRATIVE>
<TEXT>
در سال 2010 ميلادي، براساس گزارش سازمان ملل 6.9 ميليارد نفر در جهان زندگي مي‌کنند. به اين ترتيب جمعيت جهان در سال گذشته نزديک 80 ميليون نفر افزايش داشته است.

در گزارش سازمان ملل درباره‌‌ جمعيت جهان که روز چهارشنبه 20 اكتبر در برلين منتشر شد، ابعادي مانند خشونت جنسي در درگيري‌هاي نظامي، سلامتي، بهداشت و ميزان آموزش در کشورهايي که در معرض تهديد فاجعه‌هاي طبيعي يا تنش ‌و فقر هستند، محور کار بوده است. آفريقا و بوسني‌هرزگوين از جمله مناطق مورد پژوهش براي تهيه اين گزارش بوده‌اند.

اين گزارش با همکاري بنياد آلماني جمعيت جهان، صندوق جمعيت سازمان ملل متحد و وزارت توسعه‌ي آلمان تهيه شده است.

نسبت افزايش جمعيت با فقر بالا

رناته بهر، مدير عامل بنياد آلماني جمعيت‌جهان، در گفتگويي با شبکه‌ اول تلويزيون آلمان بر اين باور است که اين افزايش جمعيت باعث افزايش فقر نيز خواهد شد. به گفته‌ او بيشترين ميزان فقر و دشواري‌ها در صحراي آفريقا و جنوب آسيا خواهد بود.

در کشورهاي اين مناطق از جهان، افزايش جمعيت بيشتر از جاهاي ديگر خواهد بود. بر همين مبنا در آينده کمبود آموزش و تأمين بهداشت بزرگ‌ترين مشکلات اين بخش‌هاي جهان خواهد بود. به گفته‌ رناته بهر، با افزايش جمعيت در اين اقليم‌ها ابعاد مشکلات يادشده گسترده‌تر خواهد شد.

با نرخ رو به رشد جمعيت، جهان در سال 2050 با جمعيتي حدود 9 ميليارد نفر روبرو خواهد بود. اين رقم 30 درصد بيش از شمار جمعيت کنوني کره‌ زمين است.

بر اساس آمار گزارش جمعيت سازمان ملل براي سال 2010، بيشترين رشد جمعيت تا سال 2050 در کشورهاي آفريقايي به ثبت خواهد رسيد. کارشناسان جمعيت‌شناسي بر اين باورند که با توجه به اين نرخ رشد جمعيت، در آفريقا تا سال 2050 منحني فقر نيز رشد صعودي خواهد داشت و اين امري مخرب است.

جمعيت و منابع موجود زمين

در حال حاضر يکي از پرسش‌هاي مهم، شمار انسان‌هايي است که مي‌توان با منابع موجود کر‌ه‌ زمين آنها را تغذيه کرد. در شرايط کنوني شمار گرسنگان در حال افزايش و در پيوند با افزايش شمار جمعيت جهان است.

با توجه به جمعيت رو به رشد جهان، بايد از منابع موجود مؤثرتر استفاده‌ کرد. در دو دهه‌ آينده وضعيت آب آشاميدني در برخي مناطق جهان به شدت وخيم خواهد شد، زيرا آب منبعي مکان‌محور است.

رناته بهر معتقد است که رشد جمعيت جهان و تغييرات اقليمي پيوندي نزديک با يکديگر دارند. از نظر او اتيوپي نمونه‌‌ گويايي از نابودي جنگل‌ها با قطع بي‌رويه درختان است که پيامدهاي زيست‌محيطي خاص خود را، نه فقط براي اين کشور، بلکه براي کل جهان به دنبال دارد. به دليل کمبود تأمين انرژي در اين کشور چوب درختان به‌ جاي سوخت به کار مي‌رود. بر اين اساس عامل انساني تأثير بسياري بر شکل و ميزان مصرف منابع دارد.

از سوي ديگر در فاجعه‌هاي طبيعي نيز ميزان بالاي جمعيت تأثير بسياري در زيان‌هاي به بارآمده از بلاياي طبيعي دارد.

وضع آلمان و مهاجرت‌هاي آينده

جمعيت آلمان با افزايش سن و پيري روبه‌روست و اين امر با رشد کمتر جمعيت در کشورهاي صنعتي پيشرفته هماهنگ خواهد بود.

از ديگر پديده‌هاي قابل توجه براي جمعيت‌شناسي، افزايش مهاجرت از کشورهاي توسعه‌نيافته به اروپا است. علت امر نيز به باور خانم بهر، کارشناس امور جمعيتي، فقر بالا در کشورهاي ياد شده است. در گام اول بسياري از اين مهاجرت‌ها درون همان کشورها به صورت کوچ از روستاها به شهرها رخ خواهد داد.

مهاجرت به کشورهاي اروپايي و آلمان نيز بيشتر از ميان قشر هاي تحصيل‌کرده‌ اين گونه جوامع خواهد بود. بخشي از اين مهاجرت نيز براي نمونه در مورد آلمان، به دليل کمبود نيروهاي متخصص است.

دويچه وله</TEXT>
</DOC>
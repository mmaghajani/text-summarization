<?xml version="1.0" encoding="utf-8" ?>
<DOC>
<DOCNO>889</DOCNO>
<DATE-TIME>1390/05/10</DATE-TIME>
<CATEGORY>اجتماعی</CATEGORY>
<TITLE>زمين با هفت ميليارد نفر جمعيت</TITLE>
<SUMMARY>جام جم آنلاين: پيش‌بينی های سازمان ملل نشان می دهد که جمعيت جهان در ماه اکتبر سال جاری به هفت ميليارد نفر خواهد رسيد؛ اين رقم به معنای آن است که جمعيت جهان در 50 سال گذشته دو برابر شده است. </SUMMARY>
<NARRATIVE></NARRATIVE>
<TEXT>
به گزارش بلومبرگ ، آمارهای سازمان ملل حاکی است جمعیت جهان ظرف سه ماه آینده از مرز 7 میلیارد نفر عبور خواهد کرد.بر اساس پیش بینی ها هفت میلیاردمین انسان روز 31 اکتبر 2011 در هند بدنیا خواهد آمد.

انتظار می رود شمار ساکنين کره زمين تا سال 2050 به 9 ميليارد نفر و در سال 2100 بالغ بر ۱۰ ميليارد و يکصد ميليون نفر باشد.

در 40 سال آينده حدود دو ميليارد و 300 ميليون نفر به جمعيت زمين اضافه خواهند شد که 97 درصد آنها در مناطق کمتر توسعه يافته زندگی خواهند کرد.

اين رشد جمعيت بالاترين نرخی است که بشر تاکنون تجربه کرده و اين نگرانی را در ميان دانشمندان برانگيخته است که اين افزايش جمعيت چه تاثيری بر کره زمين خواهد گذاشت. نگرانی اصلی اين است که آيا سياره زمين اساسا تحمل چنين جمعيتی را خواهد داشت و قادر است غذای آنها را تامين کند.

انتظار می رود که تا سال 2050 تنها قاره آفريقا يک ميليارد و 100 ميليون نفر جمعيت درون خود جای دهد . در بخش هايی از آفريقا، جمعيت هر 20 سال يک بار دو برابر می شود و اين در حالی که تامين امکاناتی نظير ارتباطات، جاده، مدرسه، خانه و مراکز درمانی همگام با رشد جمعيت پيش نمی رود.

پيش بينی می شود که نرخ رشد جمعيت در کشورهای توسعه يافته ای چون ژاپن و آلمان ثابت بماند و يا حتی کاهش يابد.

از زمان آغاز عصر صنعتی شدن در سال 1750 رشد جمعيت جهان شتاب فزاينده ای گرفته است و برای نخستين بار شمار ساکنين زمين در سال 1800 ميلادی به يک ميليارد نفر رسيد.

125 سال طول کشيد تا ساکنين سياره زمين دو برابر شود. از اواسط دهه 1960 جمعيت جهان سالانه دو درصد رشد داشته است.

با وجود تمام اين اخبار منفی، انتظار می رود که ميزان اميد به زندگی از 69 سال در زمان فعلی به 76 سال در 2050 برسد. تخمين زده می شود که يک چهارم جمعيت جهان در سال 2050 بيش از 60 سال سن داشته باشند که دو برابر ميزان فعلی است.

بر اساس تحقيقات، در سال 2011 حدود 135 ميليون نفر متولد خواهند شد و 57 ميليون نيز مي ميرند. تحقيقات نشان می دهد که اگر هر زنی تنها دو بچه داشته باشد، جمعيت جهان در وضعيت فعلی خود ثابت خواهد ماند.

اين در حالی است که در حال حاضر اين نرخ، دو و نيم بچه به ازای هر زن است که نسبت به پنج بچه برای هر زن در سال 1950 کاهش زيادی نشان می دهد.</TEXT>
</DOC>
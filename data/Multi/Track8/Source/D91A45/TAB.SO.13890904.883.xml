<?xml version="1.0" encoding="utf-8" ?>
<DOC>
<DOCNO>883</DOCNO>
<DATE-TIME>1389/09/04</DATE-TIME>
<CATEGORY>اجتماعی</CATEGORY>
<TITLE>انفجار جمعیتی در انتظار قاره آفریقا </TITLE>
<SUMMARY>برنامه اسکان بشر ملل متحد UN-Habitat در گزارشی با عنوان وضع شهرهای آفریقا در سال دو هزار و ده میلادی هشدار داد جمعیت شهرهای آفریقایی تا سال دو هزار و پنجاه میلادی بیش از سه برابر خواهد شد چرا که پیش بینی می شود که تا آن زمان شصت درصد از جمعیت تقریبی یک میلیارد و دویست و سی میلیون نفری قاره آفریقا به مراکز شهری مهاجرت کنند.</SUMMARY>
<NARRATIVE></NARRATIVE>
<TEXT>
سازمان ملل متحد درباره انفجار جمعیت در شهرهای قاره آفریقا هشدار داد.

به گزارش واحد مرکزی خبر به نقل از خبرگزاری آلمان، سازمان ملل متحد روز چهارشنبه اعلام کرد شهرهای قاره آفریقا با پدیده خطرناک "اضافه جمعیت" روبرو هستند زیرا جمعیت مناطق شهری کشورهای این قاره همچنان به شدت در حال افزایش است.

برنامه اسکان بشر ملل متحد UN-Habitat در گزارشی با عنوان وضع شهرهای آفریقا در سال دو هزار و ده میلادی هشدار داد جمعیت شهرهای آفریقایی تا سال دو هزار و پنجاه میلادی بیش از سه برابر خواهد شد چرا که پیش بینی می شود که تا آن زمان شصت درصد از جمعیت تقریبی یک میلیارد و دویست و سی میلیون نفری قاره آفریقا به مراکز شهری مهاجرت کنند.

این گزارش می افزاید، آفریقا سریعترین رشد شهرنشینی را در میان قاره های جهان دارد به طوری که رشد شهرها در این قاره سه و چهل و یک صدم درصد است.

این گزارش خاطر نشان می کند بسیاری از شهرهای آفریقا هم اینک مملو از جمعیت هستند و رشد سریع جمعیت این شهرها ممکن است مصیبت بار باشد.

خوان کلوس Joan Clos مدیر اجرایی برنامه اسکان بشر ملل متحد می گوید: "هیچ دولت قاره آفریقا نمی تواند و نباید از روند کنونی رشد سریع شهرها غافل باشد."

وی افزود: "دولت های آفریقایی باید به پدیده شهرنشینی و گسترش شهرها به عنوان یک اولویت نگاه کنند تا بتوانند با سرمایه گذاری های هنگفت امکانات اداری و حکومتی لازم را در کنار مسکن و خدمات شهری مناسب فراهم کنند و ثروت را به شکل بهتری تقسیم کنند."

جمعیت شهر لاگوس پایتخت نیجریه تا سال دو هزار وپانزده میلادی، با رسیدن به دوازده میلیون و چهارصد هزار نفر از جمعیت شهر قاهره به عنوان بزرگترین شهر قاره آفریقا پیشی خواهد گرفت.

این گزارش همچنین هشدار می دهد به علت تغییرات آب و هوایی و گرم شدن کره زمین، میلیون ها آفریقایی ساکن شهرهای ساحلی در معرض خطر بالا آمدن سطح آب دریاها قرار دارند.

بیش از بیست و پنج درصد جمعیت یک میلیارد نفری کنونی آفریقا در شعاع یکصد کیلومتری خطوط ساحلی این قاره زندگی می کنند.</TEXT>
</DOC>
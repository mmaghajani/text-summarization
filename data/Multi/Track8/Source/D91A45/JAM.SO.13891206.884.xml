<?xml version="1.0" encoding="utf-8" ?>
<DOC>
<DOCNO>884</DOCNO>
<DATE-TIME>1389/12/06</DATE-TIME>
<CATEGORY>اجتماعی</CATEGORY>
<TITLE>انفجار جمعيت و گسترش فقر در دنيا</TITLE>
<SUMMARY>جام جم آنلاين: براساس پيش‌بيني سازمان ملل، جمعيت جهان در سال جاري از مرز 7 ميليارد نفر مي‌گذرد. زاد و ولد زياد در کشورهاي فقير مهمترين علت افزايش جمعيت است. کارشناسان هشدار مي‌دهند کره زمين توان تأمين خوراک چنين جمعيتي را ندارد.</SUMMARY>
<NARRATIVE></NARRATIVE>
<TEXT>
جمعيت جهان سال 2011 ميلادي از مرز 7 ميليارد نفر خواهد گذشت. کارشناسان سازمان ملل متحد ضمن ابراز نگراني جدي خود از افزايش جميعت جهان مي‌گويند اگر اين روند به همين ترتيب ادامه پيدا  کند، سال 2050 ميلادي، يعني 40  سال ديگر، 10 ميليارد نفر روي کره زمين زندگي خواهند کرد.

اين در حالي است که براساس گزارش‌ها و آمار سازمان ملل متحد، هم‌اکنون يک ميليارد نفر از جمعيت جهان در فقر مطلق به سر مي‌برند. اين افراد حتي از يک وعده غذاي مناسب در روز نيز محروم هستند. علاوه بر آن، حدود 4 ميليارد نفر ديگر به دليل کمبود مواد غذايي، عدم دسترسي به بهداشت و زيرساخت‌هاي اجتماعي نامناسب، در فقر نسبي به سر مي‌برند.

فاجعه‌اي انساني و زيست‌محيطي

پژوهشگران و کارشناسان محيط‌زيست هشدار مي‌دهند در صورتي که توليد محصولات کشاوزي و افزايش کيفيت اين محصولات با رشد جمعيت جهان هماهنگ نباشد کره زمين به سوي فاجعه‌اي انساني و زيست‌محيطي حرکت مي‌کند. در صورت عدم هماهنگي اين دو فاکتور‌، کره زمين به مرحله‌اي خواهد رسيد که قطحي  و کمبود مواد غذايي مانع رشد ساکنان آن مي شود.

در حال حاضر نيز تأمين خوراک انسا‌ن‌هاي ساکن زمين چالشي جدي براي اين کره خاکي است. جيسون کلي از بنياد حيات وحش جهاني مي‌گويد: «براي تأمين خوراک چنين جمعيتي، در 40 سال آينده بايد به اندازه 8 هزار سال گذشته خوراک توليد کنيم.»

رابطه مستقيم فقر و آمار بالاي تولد

روند پر شتاب افزايش جمعيت که به طور مشخص در کشورهاي جنوب آفريقا و جنوب آسيا رخ مي‌دهد، موجب تهي‌شدن منابع غذايي در سطح کره زمين است.

در حال حاضر حدود نيمي از غله‌اي که روي اين کره خاکي کشت مي‌شود به مصرف انسان مي‌رسد. بخشي از نيمه ديگر، به مصرف توليد انرژي مي‌رسد و قسمتي نيز ‎دور ريخته مي‌شود. آنچه باقي مي‌ماند سهم‎ حيوانات و پرندگاني مي‌شود که خطر افزايش جمعيت انساني جهان، بقاي آن‌ها را تهديد مي‌کند.

افزايش جمعيت، به دليل عدم اجراي برنامه‌هاي تنظيم خانواده و آمار بالاي تولد در کشورهايي فقير آفريقايي و کشورهاي جنوب آسيا، به سختي قابل کنترل است. اين درحالي است که بر اساس آمار و گزارش‌هاي سازمان ملل متحد، هم‌اکنون نيز حدود 90 درصد افرادي که از فقر مطلق به رنج مي‌برند ساکن کشورهاي اين منطقه از جهان هستند.

دويچه وله</TEXT>
</DOC>
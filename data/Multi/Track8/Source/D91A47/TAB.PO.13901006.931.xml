<?xml version="1.0" encoding="utf-8" ?>
<DOC>
<DOCNO>931</DOCNO>
<DATE-TIME>1390/10/06</DATE-TIME>
<CATEGORY>سیاسی</CATEGORY>
<TITLE>آخرین خبر از وضعیت امام موسي صدر </TITLE>
<SUMMARY></SUMMARY>
<NARRATIVE></NARRATIVE>
<TEXT>
يك منبع آگاه شوراي ملي انتقالي ليبي از شهادت امام موسي صدر در زندان مركزي طرابلس در سال 1998 خبر داد.

به گزارش ايسنا اين منبع آگاه در شوراي ملي انتقالي ليبي در گفت‌وگو با روزنامه لبناني اللواء، عنوان داشت: امام موسي صدر در سال 1978 توسط نيروهاي وابسته به نظام معمر قذافي، رهبر سابق ليبي ربوده شد.

وي در ادامه افزود: اطلاعاتي كه من در دست دارم، نشان مي‌دهد كه صدر در تابستان 1998 به مرگ طبيعي درگذشته است. وي در آن زمان در زندان مركزي طرابلس كه زير زمين قرار داشت، به سر مي‌برد.

اين منبع آگاه ليبيايي همچنين تاكيد كرد، امام موسي صدر در آن زمان در زندان زيرزميني و دقيقا در سلولي كه زير اتاق مسئول زندان قرار داشت، نگهداري مي‌شد و گفته مي‌شد كه وي در شرايط جسمي بسيار بدي قرار داشت.

وي در ادامه افزود: پيكر امام موسي صدر در سردخانه اين زندان بنا به دستور شخص معمر قذافي و يا دستور معاونان ارشد وي نگهداري مي‌شد.

اين منبع آگاه همچنين تاكيد كرد: تحقيقات اوليه نشان داد كه پيكر امام موسي صدر تا نخستين روزهاي آغاز انقلاب ليبي در سردخانه زندان مركزي طرابلس قرار داشت، اين بدان معناست كه پيكر وي نزديك به 13 سال در اين زندان نگه داشته شده است.

وي در ادامه افزود: دلايل اين مساله همچنان براي ما نامعلوم است كه چرا پيكر وي تا آن زمان نگهداري شده است.

اين منبع آگاه ليبيايي در خصوص مكان نگهداري پيكر امام موسي صدر در شرايط كنوني و عدم اعلام چنين اطلاعاتي به صورت رسمي عنوان داشت: تحقيقات صورت گرفته از سوي مسئولان ليبيايي در خصوص پرونده امام موسي صدر نشان مي‌دهد كه پيكر وي از سردخانه زندان مركزي طرابلس همزمان با آزادي زندانيان ليبيايي و نزديك شدن انقلابيون به طرابلس خارج شده است.

وي در ادامه افزود: مشخص است كه اين اقدام با دستورات صادره از سوي قذافي توسط مسئولان زندان صورت گرفته تا نشانه‌هاي جنايت انجام شده توسط رژيم سابق طي بيش از 30 سال مخفي بماند.

اين منبع آگاه ليبيايي همچنين تاكيد كرد: براساس دلايل و اظهارات شاهدان عيني پيش‌بيني مي‌كرديم كه پيكر امام موسي صدر در يكي از قبرستان‌هاي اطراف طرابلس دفن شده باشد. بعد از بررسي اين منطقه به همراه مسئولان سابق زندان مركزي طرابلس قبرستان مذكور پيدا شد. در حال حاضر به دنبال تعيين هويت قربانيان مدفون شده در اين قبرستان و همچنين پيكر امام موسي صدر هستيم.

وي در ادامه افزود: تاكنون هيچ اثري از دو تن از همراهان امام موسي صدر يعني محمد يعقوب و عباس بدرالدين در خصوص محل بازداشتشان و يا سرنوشتشان به دست نيامده است.

اين منبع آگاه ليبيايي همچنين تاكيد كرد: ما هنوز نمي‌دانيم كه اين افراد در زندان مركزي طرابلس بازداشت شده بودند و يا آنكه به محض ربوده شدن كشته شده‌اند.
</TEXT>
</DOC>
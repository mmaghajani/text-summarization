<?xml version="1.0" encoding="utf-8" ?>
<DOC>
<DOCNO>928</DOCNO>
<DATE-TIME>1390/08/14</DATE-TIME>
<CATEGORY>سیاسی</CATEGORY>
<TITLE>گزارش اختصاصی «تابناک» از لیبی؛
از امام موسی صدر چه خبر...؟! </TITLE>
<SUMMARY>«دکتر عبدالحفیظ»، معاون «عبدالجلیل»، رئیس شورای انتقالی لیبی هم در پاسخ به این پرسش اظهار داشت: ما کمیته‌ای را برای پیگیری وضعیت مفقودین تشکیل داده‌ایم و موضوع امام موسی صدر در اولویت کاری این کمیته است. چندی پیش هم یکی از زندانیان زندان ابوسلیم در طرابلس ادعا کرده بود که پانزده سال پیش، او در پشت درب یکی از سلول‌ها، نام امام موسی صدر را دیده است؛ اما...</SUMMARY>
<NARRATIVE></NARRATIVE>
<TEXT>
شاید پیش‌بینی می‌شد با سقوط قذافی، موضوع ناپدید شدن امام موسی صدر نیز آشکار شود،  اما در حالی که بیش از دو هفته از سقوط کامل رژیم قذافی می‌گذرد، هنوز هم از امام موسی صدر خبری نیست.

به گزارش «تابناک»، در کنار اخباری که همچنان بر زنده بودن ایشان تأکید دارند، برخی شنیده‌ها حاکی از آن است که او پس از شهادت در بیابان‌های «سبها» در جنوب لیبی دفن شده و برخی دیگر می‌گویند، او را به دریا انداخته‌اند و ده‌ها خبر غیر موثق دیگر... .

در این باره، «مرتضی غرقی» خبرنگار واحد مرکزی خبر که به تازگی در لیبی مستقر شده، در گزارشی که برای «تابناک» فرستاده، آورده است:

بنده از آغاز ورود به لیبی تاکنون در هر مصاحبه‌ای که با مقامات لیبیایی داشته‌ام، یکی از پرسش‌هایم درباره سرنوشت امام موسی صدر بوده است و هر یک از آنها به فراخور مسئولیت و اطلاعاتی که دارند، به من پاسخی داده‌اند.

«ابراهیم البراثی»، عضو شورای انتقالی و معاون وزیر کشور لیبی در پاسخ به این پرسش گفت: از نظر ما، امام موسی صدر و دو همراه او به شهادت رسیده‌اند و ما در صدد هستیم با ارایه مدرک این ادعا را اثبات کنیم.
 
«احمد العباء»، عضو شورای انتقالی نیز در این زمینه به من گفت: واقعیت این است که این اطلاعات در اختیار قذافی و اطرافیان نزدیکش بوده و کمتر کسی از آن آگاهی دارد، ولی ما به عنوان یک اصل انسانی و اسلامی به شدت پیگیر آن هستیم.
 
«عمر حریری»، نماینده ارتش در شورای انتقالی که پیشتر از اعضای افسران آزاد و از نزدیکان قذافی بوده نیز گفت: ما در صدد به دست آوردن اطلاعات دقیق در این باره هستیم، ولی شهادت امام موسی صدر برای ما اثبات شده است.

«دکتر عبدالحفیظ»، معاون «عبدالجلیل»، رئیس شورای انتقالی لیبی هم در پاسخ به این پرسش اظهار داشت: ما کمیته‌ای را برای پیگیری وضعیت مفقودین تشکیل داده‌ایم و موضوع امام موسی صدر در اولویت کاری این کمیته است.

چندی پیش هم یکی از زندانیان زندان ابوسلیم در طرابلس ادعا کرده بود که پانزده سال پیش، او در پشت درب یکی از سلول‌ها، نام امام موسی صدر را دیده است، ولی وقتی به آنجا مراجعه شد، از آن اثری نبود.

از سویی، گفته می‌شود «محمد علاقی»، وزیر دادگستری لیبی که اکنون در شورای انتقالی است، باید از این موضوع اطلاعات بیشتری داشته باشد.

همچنین «موسی کوسا»، وزیر خارجه پیشین لیبی که اکنون در قطر است، می‌تواند یکی از کسانی باشد که مورد سوال قرار گیرد. البته «منصور الضو»، رئیس محافظان و گارد امنیتی قذافی که به اسارت انقلابیون درآمده نیز می‌تواند در این زمینه اطلاعات مناسبی ارایه کند.

واقعیت این است، کسی از امام موسی صدر خبر متقنی ندارد که بتوان آن را به طور جدی پیگیری کرد. گویا باید سراغ کسانی رفت که در آن زمان در لیبی مسئولیت‌های امنیتی ـ نظامی و سیاسی داشته‌اند. باید به سراغ  پرونده‌های وزارت اطلاعات و امنیت آن دوران رفت و شاید هم پرونده او با نام مستعاری ثبت شده باشد.

دو هفته پیش هم در این ارتباط یک هیأت سیاسی متشکل از وزارت خارجه لبنان، حزب امل و یک کارشناس جنایی از لبنان به طرابلس آمدند و با مقامات شورای انتقالی مذاکره کردند. من با معاون هیأت دیدار کردم و از وضعیت کار جویا شدم. او گفت هنوز خبر جدی به دست نیامده و سرانجام هیأت مذکور پس از سه روز بدون دستاورد مهمی لیبی را ترک کرد.

گفتنی است، «عبدالسلام جلود»، معاون سابق قذافی قطعا یکی از کسانی است که می‌تواند اخبار درست‌تری ارایه کند. «عبداله السنوسی» وزیر اطلاعات فراری رژیم قذافی و یا وزرای اطلاعات قبلی هم می‌توانند در این زمینه کمک کنند.

به هر حال، پس از بررسی این اطلاعات دریافت شده، تا این لحظه کسی از امام موسی صدر و دو همراهش خبر موثقی ندارد، زیرا قذافی اطلاعات مربوط به امام موسی صدر را تنها در حلقه محدودی از اطرافیان خودش محصور کرده بود و کمتر کسی از این ماجرای مهم آگاه است.
</TEXT>
</DOC>
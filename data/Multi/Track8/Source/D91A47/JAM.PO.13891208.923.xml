<?xml version="1.0" encoding="utf-8" ?>
<DOC>
<DOCNO>923</DOCNO>
<DATE-TIME>1389/12/08</DATE-TIME>
<CATEGORY>سیاسی</CATEGORY>
<TITLE>مهتدي تشريح كرد
دلايل زنده بودن امام موسي صدر</TITLE>
<SUMMARY>جام جم آنلاين: يک کارشناس مسائل خاورميانه با اشاره به اينکه تمامي دلايل و شواهد حاکي از زنده بودن امام موسي صدر است، افزود: من خود اين مسئله را دنبال کرده ام که دلايل و شواهد زيادي دال بر زنده بودن امام به دست مي دهد.</SUMMARY>
<NARRATIVE></NARRATIVE>
<TEXT>
دکتر "محمدعلي مهتدي" استاد دانشگاه و کارشناس مسائل خاورميانه در گفتگو با مهر درباره آخرين اخبار درباره سرنوشت امام موسي صدر اظهار داشت: من اين مسئله را دنبال کرده ام. در اينجا اطلاعات ضد و نقيضي وجود دارد، اما شواهد زيادي بدست آورده ايم که نشان مي دهد امام موسي صدر زنده اند.

وي در توضيح اين مسئله افزود: در همان سالهاي نخست ناپديد شدن امام موسي صدر پزشکي پاکستاني در گفتگو با مجله الحوادث تاکيد کرده بود که شخصي را در ليبي معالجه کرده که شبيه امام موسي صدر بوده است.

پس از آن گزارشهايي هم درباره مشاهده وي توسط برخي از کارگران ليبيايي شنيده شد که نشان مي داد عالم عاليقدر شيعيان جهان در زنداني در منطقه الکفره (جنوب شرقي ليبي) زنده بوده و در زندان بسر مي برند. در بين اين افراد ايرانياني هم بوده اند که امام را از نزديک ديده اند.

مهتدي در ادامه تاکيد کرد: البته برخي منابع نشان مي دهد امام موسي صدر بعدها از زندان الکفره در شرق ليبي به زنداني در سبها (غرب ليبي) منتقل شده اند.

وي با اشاره به گمانه زنيهاي فراوان درباره زنده بودن يا شهادت امام موسي صدر افزود: البته مصاحبه هايي درباره شهادت امام از سوي برخي مخالفان قذافي که از ليبي گريخته اند منتشر شده که آخرين آنها اظهارات "عبدالمنعم الهوني" از مقامات ارشد سابق ليبي بود. اما با توجه به اينکه اين افراد از قذافي بريده اند و عليه وي موضع گيريهاي متعددي داشته اند نمي توان به اظهاراتشان اطمينان کرد. کما اينکه روزنامه الحيات که مصاحبه الهوني را منتشر کرده بود يک روز پس از آن اظهارات وي را تکذيب کرد.

کارشناس مسائل خاورميانه در ادامه با اشاره به گفتگوهاي خود با اعضاي خانواده اين عالم عاليقدر شيعيان جهان خاطرنشان کرد: خانواده امام موسي صدر دلايل زيادي براي زنده بودن وي در دست دارند.

مهتدي افزود: امام موسي صدر آخرين بار در روز 31 آگوست 1978 در شهر بنغازي (شمال شرقي ليبي) ديده شده اند که در حال عزيمت به طرابلس براي ملاقات با معمر قذافي بوده اند. اما پس از آن ديگر کسي خبري از امام نيافته است. البته بر مبناي قاعده فقهي استحصاب با توجه اينکه امام موسي صدر آخرين بار زنده ديده شده اند، اصل بر زنده بودن ايشان است.

وي تاکيد کرد: هم اکنون تحليلها بر اين مبنا قرار دارد که مردم ليبي که دوستدار امام موسي صدر هستند تلاشهايي براي يافتن و حمايت از وي را آغاز کرده اند.

مهتدي در پايان درباره اخباري که اخيرا از انتقال امام موسي صدر به وسيله يک هواپيماي کوچک به خارج از ليبي خبر مي داد، اظهار داشت: در اين مسئله زياد نمي توان دقيق شد زيرا صحت اين اخبار و گزارشها زير سوال است.</TEXT>
</DOC>
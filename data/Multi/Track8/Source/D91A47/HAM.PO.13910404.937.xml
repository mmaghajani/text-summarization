<?xml version="1.0" encoding="utf-8" ?>
<DOC>
<DOCNO>937</DOCNO>
<DATE-TIME>1391/04/04</DATE-TIME>
<CATEGORY>سیاسی</CATEGORY>
<TITLE>كميته پيگيري مسأله امام موسي صدر با انتشار بيانيه‎اي:
نتیجه نمونه‌برداری‌ها اعلام شد؛ این پیکر متعلق به امام موسی صدر نیست </TITLE>
<SUMMARY></SUMMARY>
<NARRATIVE></NARRATIVE>
<TEXT>
ایران > سیاست‌خارجی- همشهری‌آنلاین:
کمیته رسمی پیگیری مساله امام موسی صدر و همراهانش در لبنان اعلام کرد که نتیجه آزمایشات و نمونه‌برداری‌ها منفی بوده و جسد مورد آزمایش متعلق به امام موسی صدر نیست.

به گزارش همشهری آنلاین، کمیته رسمی پیگیری وضعیت امام موسی صدر در بیانیه‎ای در پاسخ به سخنان اخیر مصطفی عبدالجلیل، رییس شورای انتقالی لیبی صادر شده تأکید کرده است که این کمیته از نزدیک در سطوح مختلف کارش را پیگیری می‌کند و با وجود اعتقاد به مساله زنده بودن امام صدر و همراهانش با درخواست طرف لیبیایی موافقت و به نبش قبر دسته‌جمعی و نمونه‌برداری از جسدی پرداخته که محققان لیبیایی معتقدند متعلق به امام صدر بوده است و در عین حال لباس‌هایی را نیز که گفته شده از آن او بوده است، دریافت کرده است.

این بیانیه افزود: پرونده علمی متعلق به این مساله با تحقیقات کامل از خانواده امام صدر کامل شده است و بعد از آن نمونه‌گیری‌ها انجام شد و مقایسه میان وسایل و لباس‌های یافت شده، انجام شد اما نتیجه منفی بود و این یعنی این وسایل از آن امام صدر نیست که به محض مشخص شدن نتایج، این مساله به صورت شفاهی به برادران لیبیایی ابلاغ شد تا بعدا در اولین دیدار نامه رسمی (نتیجه آزمایشات) تحویل آنها شود.

مهم‎ترین محورهای این بیانیه به نقل از ایسنا به این شرح است:

    در رابطه با نمونه‌برداری از جسد، طرف لیبیایی به منظور انجام آزمایشات جسد را به یکی از کشورهای اروپایی انتقال داد که طرف لبنانی هم سریعا با این درخواست موافقت کرد سپس دو تن از اعضای این کمیته با دریافت ویزا وارد کشور مورد نظر شده و به صورت تلفنی، تلگراف، فکس و سایر ابزارهای موجود آمادگی خود را برای حضور و انجام مقایسه میان نمونه‌ها در آن کشور در سریعترین زمان ممکن اعلام کردند هر چند که آزمایشات اولیه نشان داده بود که جسد به ویژه از لحاظ قد و سن متعلق به امام صدر نیست.

    در واقع طرف لبنانی نمونه‌ای از هیچ جسدی را دریافت نکرده است. عدنان منصور، رییس این کمیته و وزیر امور خارجه لبنان بارها آمادگی طرف لبنانی را برای برداشتن گام‌های مناسب در این زمینه به عاشور بن خیال، همتای لیبیایی‌اش اعلام کرد اما متاسفانه هیچ پاسخی به این مساله داده نشد تا به امروز.

    از طرف لیبیایی می‎خواهیم تا مواظب رفتارها و گفتارها و اعمال خود باشد و مهترین قوانین تحقیق یعنی سری بودن آن را مد نظر داشته باشد.

    از مقامات لیبیایی می‎خواهیم تا در روند تحقیقات خود درخصوص مساله ربوده شدن صدر و همراهانش شتاب کنند. 

    از سوی دیگر از مسئولان لیبی می‌خواهیم تابا حضور هماهنگ کننده قضایی لبنان تحقیقات گسترده و کاملی را با برخی از چهره‌های نظام سابق از جمله سیف‌الاسلام قذافی، پسر معمر قذافی، دیکتاتور سابق لیبی که بعید است در مورد این مساله اطلاعی نداشته باشد، آغاز کنند.</TEXT>
</DOC>
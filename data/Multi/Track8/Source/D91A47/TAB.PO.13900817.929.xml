<?xml version="1.0" encoding="utf-8" ?>
<DOC>
<DOCNO>929</DOCNO>
<DATE-TIME>1390/08/17</DATE-TIME>
<CATEGORY>سیاسی</CATEGORY>
<TITLE>جلود: امام موسی به دستور قذافی کشته شد </TITLE>
<SUMMARY></SUMMARY>
<NARRATIVE></NARRATIVE>
<TEXT>
مرگ سرهنگ قذافی و پایان رژیم وحشت او مقدمه‌ای شد تا بسیاری از ناگفته‌ها و اسرار درونی رژیم وی بار دیگر باز شود و در این میان مساله ربودن امام موسی صدر و سرنوشت او یکی از مهمترین این مسایل است که همواره در طول سه دهه گذشته در صدر درخواست‌های دوست‌داران وی قرار داشته و دارد.

به گزارش العالم، مساله امام موسی به گونه‌ای مهم و حایز اهمیت ارزیابی می‌شود که قذافی تا زمان زنده بودن، اجازه دسترسی به اطلاعاتی در مورد وی را نمی‌داد و همه اطرافیان سرهنگ نیز از ترس جانشان سخنی نمی‌گفتند.

اما سرنگونی سرهنگ مقدمه‌ای شد برای دست یافتن به گوشه‌هایی از سرنوشت وی، یکی از کسانی که در حین انقلاب مردم لیبی از این کشور فرار کرد و از او به عنوان گنجینه اسرار قذافی در دهه هفتاد و هشتاد یاد می‌کنند، عبدالسلام جلود است.

عبدالسلام جلود هنگام ربوده شدن امام موسي صدر مرد شماره دو و جانشين معمر قذافي در شوراي فرماندهي انقلاب ليبي بود و خود یکی از متهمین در قضیه ربودن امام موسی صدر است.

این مقام سابق رژیم قدافی در مصاحبه‌ای مشروح با روزنامه الحیات چاپ لندن، به ذکر خاطرات خود از دوران قدرتش در لیبی به خصوص در مورد ایران، انقلاب اسلامی، دیدار با امام خمینی و همچنین سرنوشت امام موسی صدر پرداخته است. او در پاسخ به چند سوال سردبیر روزنامه الحیات به صورت سربسته به سرنوشت امام موسی صدر اشاره می‌کند و از احتمال شهادت وی به دست قذافی پرده بر می‌دارد. جلود در این مصاحبه تلاش می‌کند که خود را به صورت کامل از دخالت در این ماجرا مبرا کند و همه تقصیرها را بر گردن قذافی بیاندازد، در حالی که وی در آن زمان فرد شمار دو لیبی به شمار می‌رفت.

جلود در پاسخ به اين سوال که چه چيزي درباره مسئله ناپديد شدن امام موسي صدر مي‌داند، گفت: يک بار با وي در اواسط دهه هفتاد در لبنان ديدار داشتم. اصلا از سفر وي به ليبي اطلاع نداشتم و زماني که از ناپديد شدن وي باخبر شدم به دو علت بسيار ناراحت شدم يکي به علت شخصیت وي و ديگري اينکه اين اقدام ناجوانمردانه‌اي است به طوري که اعراب عادت ندارند شخصي را به خانه يا کشور خود دعوت کنند سپس براي او مشکل ايجاد کنند. نه اخلاق عربي و نه ارزش هاي اسلامي چنين چيزي را نمي پذيرد. داستان عجيبي بود و بايکوت خبري شديدي درباره اين مسئله وجود داشت.

جلود در پاسخ به اين سوال که آيا از قذافي درباره موضوع ناپديد شدن امام موسي صدر سوال نکردي، مدعی شد يک بار به اين موضوع اشاره کردم و به اين سوال بسنده کرد که آيا مرا متهم مي کني؟ و سخن به اينجا ختم شد.

وي درباره اينکه گفته مي شود درگيري لفظي بين قذافي و امام موسي صدر رخ داده است، گفت: جزئيات آن را نمي دانم اما سال‌ها پيش شنيدم يک افسر پليس که خود را به شکل امام موسي صدر درآورده بود با گذرنامه صدر بعد از ناپديد شدن وي به ايتاليا سفر کرد و بعد از اينکه نقش وي فاش شد قذافي از ترس ربوده شدنش، او را به شدت مورد محافظت قرار داد.

جلود در پاسخ به اين سوال که آيا به نظر شما امام موسي صدر کشته و دفن شده است، بدون هیچ سند و مدرکی ادعا کرد عقلم به من چنين مي گويد محال است تاکنون وي را پنهان نگه داشته باشند. پیش از این هم عبدالرحمن شلقم از مقامات جدا شده رژیم قذافی از شهادت امام موسی به دستور قذافی خبر داده بود. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>878</DOCNO>
<DATE-TIME>1391/05/08</DATE-TIME>
<CATEGORY>علمی</CATEGORY>
<TITLE>محققان هشدار دادند
چاقی خطر ابتلای کودکان به سرطان مثانه را افزایش می‌دهد</TITLE>
<SUMMARY>خبرگزاری فارس: محققان در تازه‌ترین تحقیقات خود هشدار دادند که چاقی خطر ابتلای کودکان به سرطان مثانه و سرطان روده بزرگ را افزایش می‌دهد.</SUMMARY>
<NARRATIVE></NARRATIVE>
<TEXT>
به گزارش خبرنگار اجتماعی فارس به نقل از نشریه "Cancer Epidemiology Biomarkers & Prevention"، تحقیقات گروهی بزرگی از محققان بین‌المللی اطلاعات جدید و خطرناکی را درباره بیماری چاقی که به طور نگران کننده‌ای به علل ژنتیکی و رواج زیاد مواد غذایی و نوشیدنی‌های حاوی مقادیر زیادی کالری در برهه اخیر در مناطق مختلف جهان گسترش یافته است، ارائه کردند.

این تحقیقات حاکی است: کودکان و نوجوانان دچار چاقی که شاخص اندازه توده بدن آنها "BMI" بالاتر از 30 است، با افزایش خطر 50 درصدی ابتلا به سرطان روده بزرگ، سرطان رکتوم و سرطان مثانه در مراحل بالای زندگی خود روبه‌رو هستند.

این تحقیقات از نزدیک به یک میلیون نفر در طول یک دوره 18 ساله انجام شده و نشان می‌دهد: خطر در اینجا است که چاقی به طور نگران کننده‌ای در بین کودکان گسترش یافته است و انجمن بیماریهای قلب آمریکا به این بیماری اشاره کرده است و یک کودک از هر سه کودک یا نوجوان دچار وزن یا چاقی است.

در این تحقیقات آمده است: مطالعات آینده بر موثر بودن کاهش وزن و نقش آن در کاهش خطر ابتلا به سرطانهای یاد شده متمرکز خواهد بود.

سرطان مثانه، دومین سرطان شایع دستگاه ادراری است که از کل سرطان‌های موجود، حدود 7 درصد از سرطان‌های مردان و همچنین 2 درصد از سرطان‌های زنان را تشکیل می‌دهد. 65 سالگی سن متوسط ابتلا به این نوع سرطان است.

علت ایجاد کننده سرطان مثانه در 35- 15درصد از مردان تماس‌های شغلی است.همچنین در 6-1 درصد زنان نیز تماس‌های شغلی باعث به وجود آمدن سرطان مثانه می‌شود.

افرادی که شغلشان به عنوان مثال در ارتباط با صنایع چرم است یا کارگرانی که با موادی مثل رنگ، بنزین، مواد چاپ و مواد شیمیایی سر و کار دارند، بیشتر در معرض خطر است.

یکی دیگر از علت‌های ایجاد کننده سرطان مثانه استفاده از داروهایی مانند سیکلوفسفامید و شیرین کننده‌های مصنوعی است.

عفونت و سنگ مثانه نیز خطر بدخیمی مثانه را افزایش می‌دهند. قابل ذکر است که سیگار عامل 50 درصد تومورهای مثانه است.</TEXT>
</DOC>
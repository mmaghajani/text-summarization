<?xml version="1.0" encoding="utf-8" ?>
<DOC>
<DOCNO>862</DOCNO>
<DATE-TIME>1389/03/02</DATE-TIME>
<CATEGORY>علمی</CATEGORY>
<TITLE>عضو انجمن گوش گلو و بيني ايران در گفت‌وگو با فارس:
چاقي يكي از عوامل مهم وقفه تنفسي هنگام خواب است </TITLE>
<SUMMARY>خبرگزاري فارس: عضو انجمن گوش گلو و بيني ايران گفت:‌ چاقي از مهمترين علل بروز وقفه تنفسي انسدادي در خواب است كه در 4 درصد مردان ميانسال و مسن بروز مي‌كند و البته شيوع آن در زنان كمتر است.</SUMMARY>
<NARRATIVE></NARRATIVE>
<TEXT>
ابراهيم رزم‌پا در گفت‌وگو با خبرنگار بهداشت و درمان فارس، در تمام انسان‌ها تهويه ريوي در هنگام خواب كاهش مي‌يابد اظهار داشت: در هنگام خواب دي‌اكسيد كربن شرياني افزايش يافته، عضلات حلقي شل مي‌شوند و در نتيجه راه هوايي فوقاني باريك مي‌شود و مقاومت دستگاه تنفس بالا مي‌رود. وي افزود: خواب طبيعي داراي مراحلي است كه به صورت چرخه‌اي ظهور مي‌كند و هر مرحله با طرح خاصي از امواج نوار مغزي همراه است. يكي از مراحل خواب توأم با حركات سريع چشم است كه همراه با ديدن رؤيا بوده و مشخصه آن حركات سريع چشم، شلي منتشر عضلات اسكلتي به جز ديافراگم و تنفس نامنظم است. رزم‌پا تصريح كرد: وقفه تنفسي قطع كامل جريان هوا به مدت 10 ثانيه يا بيشتر است كه ميزان بروز آنها با افزايش سن بيشتر مي‌شود. با اين حال در بيماران دچار سندرم وقفه تنفسي در خواب مدت و فراواني وقفه تنفسي به حدي افزايش مي‌يابد كه سبب قطع خواب مي‌شود‌. وي ادامه داد: وقفه تنفسي در خواب به دو شكل ديده مي‌شود. يكي انسدادي كه علت آن انسداد راه تنفسي فوقاني است و ديگري مركزي كه ناشي از كاهش نيروي پيش‌برنده تنفس بوده و ممكن است به دنبال آسيب دستگاه عصبي مركزي ايجاد شود. اين متخصص گوش،گلو و بيني تأكيد كرد: مهمترين پيامد عارضه اختلال خواب به صورت خواب آلودگي مفرط روزانه است كه باعث افزايش خطر تصادفات وسايل نقليه، مي‌شود. از عوارض ديگر آن مي‌توان تحريك پذيري‌، سردرد، فشار خون بالا و افزايش ميزان مرگ ناگهاني را نام برد. وي گفت:اگر فردي كه كنار بيمار مي‌خوابد از خر و پف بلند و نفس نفس زدن وي شاكي باشد تشخيص وقفه تنفسي در خواب براي بيمار مطرح مي‌شود. وي يادآور شد: عوامل خطرساز ابتلا به اين عارضه علاوه بر چاقي، شكل غيرطبيعي راه هوايي فوقاني كه ناشي از بزرگي لوزه‌ها، بزرگي زبان، زبان كوچك و كام نرم طويل و كوچكي فك تحتاني است كه در چنين موقعيتهايي حتي شل‌شدن طبيعي عضله راه هوايي فوقاني در حين خواب ممكن است موجب انسداد كامل راه هوايي و وقفه كامل جريان هوا شود. انتهاي پيام/ش</TEXT>
</DOC>
<?xml version="1.0" encoding="utf-8" ?>
<DOC>
<DOCNO>873</DOCNO>
<DATE-TIME>1390/08/10</DATE-TIME>
<CATEGORY>علمی</CATEGORY>
<TITLE>کبد چرب؛بمب ساعتی قرن جدید! </TITLE>
<SUMMARY>دکتر سید موید علویان با بیان اینکه بی توجهی به عارضه چاقی در نهایت به بیماریهای قلب و عروق، بیماری دیابت و سکته های مغزی منجر می شود، اظهار داشت: کبد چرب هم از دیگر عوارض پدیده چاقی است که قابلیت پیشرفت دارد.</SUMMARY>
<NARRATIVE></NARRATIVE>
<TEXT>
رئیس چهارمین کنگره بین المللی هپاتیت تهران از کبد چرب به عنوان بمب ساعتی قرن جدید برای دنیای بشری تعبیر کرد و گفت: این بمب ساعتی حاصل بی تحرکی، رژیم غذایی نامناسب، استفاده از فست فودها و رشد فزاینده پدیده چاقی در دنیا است.

به گزارش خبرگزاری مهر، دکتر سید موید علویان با بیان اینکه بی توجهی به عارضه چاقی در نهایت به بیماریهای قلب و عروق، بیماری دیابت و سکته های مغزی منجر می شود، اظهار داشت: کبد چرب هم از دیگر عوارض پدیده چاقی است که قابلیت پیشرفت دارد.

وی ادامه داد: افراد برای جلوگیری از بروز عوارض شدیدتر کبد چرب، باید رژیم غذایی مناسب را رعایت کنند، تحرک جسمانی و فعالیت فیزیکی بیشتری داشته باشند و از استعمال دخانیات پرهیز کنند تا در نهایت کبد سالمی داشته باشند.

رئیس چهارمین کنگره هپاتیت تهران توصیه کرد: نوشیدن یک فنجان قهوه برای سلامت کبد سودمند است، در مقابل استعمال دخانیات با عوارض کبدی و حتی سرطان کبد همراه است.

علویان یادآور شد: برای داشتن کبدی سالم باید ضمن داشتن زندگی سالم و به دور از رفتارهای پر خطر اعم از اعتیاد تزریقی و رفتارهای جنسی پر خطر، تغذیه سالم، تحرک به میزان کافی و در صورت ابتلاء به بیماریها هم، مراجعه به هنگام به پزشک متخصص داشت.

رئیس چهارمین کنگره بین المللی هپاتیت تهران بیماری کبد چرب غیر الکلی را از محورهای علمی این کنگره برشمرد و افزود: این کنگره از 2 تا 5 آذر ماه 90 با حضور اساتید و پژوهشگران برجسته ایران و جهان در بیمارستان میلاد و دانشگاه علوم پزشکی شیراز برگزار می شود.

به گفته وی، چهارمین کنگره بین المللی هپاتیت تهران نوعی آماده سازی و ایجاد انسجام بین مراکز تحقیقاتی و علمی کشور و ارتباط با مراکز علمی روز دنیا برای تبادل آخزین یافته های علم پزشکی در زمینه کبد و گوارش است. </TEXT>
</DOC>
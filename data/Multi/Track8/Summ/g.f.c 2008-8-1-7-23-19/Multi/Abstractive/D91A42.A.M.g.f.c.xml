طرح بزرگ پزشک خانواده، در راستای اجرای برنامه پنجم توسعه و نهادینه کردن فرهنگ سلامت در جامعه مطرح شد. این طرح مزیت‌های دیگری از جمله: افزایش رفاه عمومی، کاهش هزینه‌های درمانی، دسترسی آسان به خدمات بهداشتی درمانی، رفع معضل زیر میزی، اصلاح مصرف دارو، رفع مشکل کمبود پرسنل در حوزه سلامت و به کارگیری بیش‌تر پزشکان و تثبیت وضعیت معیشتی آنان، ارجاع به موقع به متخصص، جلوگیری از سردرگمی بیمار در مراجعه به پزشک به هنگام برخورد با بیماری دارد. 
پزشک خانواده فردی است که حداقل دارای مدرک دکترای حرفه‌ایی پزشکی و دارای مجوز است. وی موظف به ارائه خدمات پزشکی با کمک تیم پزشکی خود، به صورت متداوم و بدون در نظر گرفتن تبعیضاتی از قبیل: سن، جنس، نوع بیماری  است.مدیریت و هماهنگی تیم پزشکی نیز بر عهده‌ی اوست، از طرفی این طرح که در سه سطح: پزشک اولیه ،متخصص و فوق تخصص اجرا می‌کند پزشک خانواده علاوه عنوان پزشک اولیه در تشخیص بیماری، در دو سطح دیگر نیز مسئول پیگیری وضع بیمار است، علاوه بر کنترل و درمان بیماری‌ها، پزشک خانواده موظف به روانشناسی افراد و ارزیابی محیط زندگی آنان و ایجاد عدالت در برخورداری از امکانات سلامت است. هر پزشک خانواده مستقر در مراکز بهداشتی تعداد محدودی از افراد را(500 تا 2500 نفر) تحت پوشش خود قرار می‌دهد. در این طرح خدمات سطح یک پزشک خانواده همچون ویزیت و داروی تجویزی رایگان است و در سطوح بعدی نیز تنها بخشی از آن از سوی شخص پرداخت می‌شود وبخش اعظم آن از سوی سازمان‌های بیمه‌گر و دولت تامین می‌شود.
با وجود این مزایا، برخی ایراداتی نیز به آن وارد کردند، از جمله: کارشناسی نبودن این طرح و شتابزدگی در اجرای آن، در نظر نگرفتن نتایج اجرایی، وقت گیر بودن سیر درمانی، توجه بیش‌تر به درمان نسبت به پیشگیری و مصرف بیش‌تر بودجه‌ها در بخش درمان در حالی که پیشگیری مهم‌تر است. متناسب نبودن تعرفه‌های پرداختی به پزشکان و افزایش قیمت‌ها، کمبود دستمزد پزشکان، مستقل نبودن جایگاه و درآمد اعضای تیم پزشکی و نداشتن قرارداد با بیمه، نبود برخی از خدمات همچون دندانپزشکی.   

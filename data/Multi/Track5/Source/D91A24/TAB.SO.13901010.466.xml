<?xml version="1.0" encoding="utf-8" ?>
<DOC>
<DOCNO>466</DOCNO>
<DATE-TIME>1390/10/10</DATE-TIME>
<CATEGORY>اجتماعی</CATEGORY>
<TITLE>متولي سنجش آلودگي بنزين كيست؟
سهم بالاي بنزين در آلودگي هواي پايتخت </TITLE>
<SUMMARY>ميزان استاندارد بنزين‌هايي که در حال حاضر در جايگاه‌ها توزيع مي‌شود، با افزايش آلودگي هواي تهران، بيش از پيش مورد سوال و بررسي قرار مي‌گيرد. بنزيني که آلودگي آن برخلاف تکذيب‌هاي مقامات مختلف در اين زمينه، از سوي بسياري از جايگاه‌داران بخش توزيع که اين بنزين‌ها را در دست دارند، تاييد مي‌شود.</SUMMARY>
<NARRATIVE></NARRATIVE>
<TEXT>
روزنامه ابتکار نوشت:

با اين‌که روزهاست از شدت گرفتن آلودگي هواي تهران مي‌گذرد و دلايل بسياري براي اين آلودگي بيش از حد از سوي مقامات متخلف ايراد مي‌شود، به نظر مي‌رسد همچنان بحث بر سر يک عامل مهم اين آلودگي همچنان پابرجاست.

بنزين آلوده؛ ماده‌اي که باعث افزايش دي‌اکسيد کربن هوا مي‌شود و براي سلامتي استنشاق‌کنندگان آن بسيار خطرناک است. ميزان استاندارد بنزين‌هايي که در حال حاضر در جايگاه‌ها توزيع مي‌شود، با افزايش آلودگي هواي تهران، بيش از پيش مورد سوال و بررسي قرار مي‌گيرد. بنزيني که آلودگي آن برخلاف تکذيب‌هاي مقامات مختلف در اين زمينه، از سوي بسياري از جايگاه‌داران بخش توزيع که اين بنزين‌ها را در دست دارند، تاييد مي‌شود.

بي‌اطلاعي جايگاه‌داران، از استاندارد نبودن بنزين

درحالي‌که دلايل بسياري براي رد شک و ترديد‌ها درباره غير استاندارد بودن بنزين‌هاي موجود در کشور ارائه مي‌شود، پس از آغاز توليد بنزين پالايشگاهي در داخل کشور، برخي کار‌شناسان ترديدهاي خود را نسبت به ميزان استاندارد بودن آن ابراز کردند.

اين ترديد‌ها زماني قوت مي‌گيرد که بحث آلودگي هوا و علل اصلي اين آلودگي به ميان مي‌آيد؛ علت‌هايي که‌گاه گداري به متهم‌هاي رديف اول در اين آلودگي تبديل مي‌شوند.

ناصر رييسي‌فر، رييس اتحاديه جايگاه‌داران در همين رابطه به ايلنا گفت: بنزين موجود براساس استانداردهايي است که پژوهشگاه صنعت نفت تعيين مي‌کند، اما هيچ دستگاهي براي کنترل کيفيت و هيچ معياري براي سنجش آلودگي بنزين وجود ندارد.

به گفته وي جايگاه‌داران از طريق مردم و نارضايتي‌هايي که از طريق آن‌ها منتقل مي‌شود،‏ از ميزان استاندارد بودن بنزين وارد شده به جايگاه‌ه،ا مطلع مي‌شوند. رئيسي‌فر با اشاره به اين‌که هيچ جايگاهي دستگاه اندازه‌گيري کيفي براي بنزين ندارد و نمي‌تواند درخصوص ميزان استاندارد بودن بنزين صحبت کند، گفت: دستگاه‌هاي دولتي که بنزين را به ما تحويل مي‌دهند، اعلام نمي‌کنند که بنزين تحويل‌داده‌شده تا چه ميزان از استانداردهاي لازم برخوردار است و خود جايگاه‌داران بدون اطلاع از ميزان آلودگي، بنزين را توزيع مي‌کنند.

توزيع بنزين آلوده صحت ندارد؟

سخنان رييس اتحاديه جايگاه‌داران مبني بر غيراستاندارد بودن بنزين‌هاي توزيعي در جايگاه‌ها، از سويي بيان مي‌شود که چندي پيش محمد رويانيان، رييس ستاد مديريت حمل و نقل و سوخت کشور از صحت نداشتن توليد و توزيع بنزين آلوده در جايگاه‌هاي کشور خبر داد. اوايل ماه گذشته، رييس ستاد مديريت حمل و نقل و سوخت با تاکيد بر اين‌که عامل اصلي آلودگي هوا بنزين توليد داخل نيست، اعلام کرد: توليد و توزيع بنزين آلوده در جايگاه‌ها صحت ندارد. محمد رويانيان درباره وضعيت کيفيت عرضه شده در سطح جايگاه‌هاي سوخت سراسر کشور به مهر گفت: هر ساله و با شدت گرفتن آلودگي هوا در تهران و ساير کلانشهرهاي کشور از بنزين به عنوان عامل اصلي آلودگي هوا نام برده مي‌شود.

رئيس ستاد مديريت حمل و نقل و سوخت کشور افزود: در شرايط فعلي هر چند کيفيت بنزين توليد داخلي خيلي بالا نيست، اما عامل آلودگي هوا هم توليد و توزيع بنزين توليد داخلي نيست.

اين عضو کابينه دولت با بيان اين‌که در حال حاضر هيچ‌گونه بنزين آلوده‌اي در سطح کشور توليد و توزيع نمي‌شود، اظهار داشت: به زودي با بهره‌برداري از طرح‌هاي جديد پالايشگاهي امکان عرضه بنزين با استاندارد يورو چهار و پنج اتحاديه اروپا در سطح کشور فراهم مي‌شود.

وي با اشاره به ضرورت رعايت استانداردهاي کاهش آلايندگي در خودروهاي ساخت داخل، اظهارداشت: خودروسازان بايد با نصب تجهيزاتي امکان توليد کمترين آلودگي در خودرو‌ها را فراهم کنند.

اين در حالي است که اواخر دي‌ماه، معصومه ابتکار، رييس کميته محيط زيست شوراي شهر تهران، در اولين اظهارنظر‌ها گفت: «سوخت و خودروي غيراستاندارد منشأ آلودگي هوا است و وقتي سوخت استاندارد نداشته باشيم، چگونه مي‌توانيم به پاک بودن هوا اميدوار باشيم؟»

همچنين وحيد نوروزي معاون اجرايي معاونت حمل و نقل ترافيک شهري در مراسم به صدا درآمدن زنگ هشدار که بيست و يک آذرماه امسال نواخته شد، به اين موضوع اشاره کرد و گفت: «سال‌هاست که سوخت و خودرو دو عامل آلودگي هوا در تهران هستند.»

آوردن اين دلايل براي آلوده بودن بنزين‌هاي توزيعي در جايگاه‌هاي بنزين و تکذيب و طرد آن از سوي مقامات مختلف از سويي بيان مي‌شود که همچنان آلودگي هواي تهران پابرجاست و به نظر مي‌رسد هنوز هيچ راهکار عملي براي کاهش آن انديشيده نشده است.</TEXT>
</DOC>
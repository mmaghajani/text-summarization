<?xml version="1.0" encoding="utf-8" ?>
<DOC>
<DOCNO>459</DOCNO>
<DATE-TIME>1391/04/15</DATE-TIME>
<CATEGORY>اجتماعی</CATEGORY>
<TITLE>علت بحران اتمی فوکوشیما مشخص شد </TITLE>
<SUMMARY></SUMMARY>
<NARRATIVE></NARRATIVE>
<TEXT>
کمیته تحقیق پارلمان ژاپن برخلاف نظر دولت این کشور، مهمترین علت وقوع بحران اتمی فوکوشیما را عامل انسانی معرفی کرد.
 
به گزارش فارس به نقل از الجزیره، گروه تحقیق و بررسی پارلمان ژاپن در زمینه بحران اتمی فوکوشیما گزارش داد که بحران اتمی فوکوشیما که سال گذشته بعد از زلزله و سونامی ماه مارس رخ داد فقط به علت وقوع زلزله نبوده است و عامل انسانی بیشتر در آن دخیل بوده است.

این کمیته در گزارش خود آورده است: دولت و مقامات ژاپن حق مردم در زمینه تضمین سلامت و امنیت آنها را ادا نکردند و به مردم خیانت کرده اند، بنابراین ما نتیجه گیری می‌کنیم که این حادثه ناشی از عامل انسانی بوده است.

براساس این گزارش، بعد از وقوع سونامی ماه مارس، 6 رآکتور آسیب دیدند و سیستم‌های خنک کننده آنها با مشکلات زیادی مواجه شد و منجر به انتشار مواد رادیو اکتیو شد.

طبق گزارش کمیته تحقیق، نیروگاه هسته ای فوکوشیما به طور بالقوه در شرایط ایمنی خوبی قرار نداشته است.

دولت و مقامات شرکت TEPCO که اداره نیروگاه فوکوشیما را بر عهده دارد هرگز نگفته بودند که این نیروگاه در مقابل زلزله آسیب پذیر است و اقدامی برای بالا بردن میزان ایمنی آن در مقابل زلزله انجام نداده اند.

بحران اتمی فوکوشیما به دنبال وقوع زلزله 9 ریشتری مارس 2011 رخ داد و باعث بروز یک فاجعه انسانی و زیست محیطی در ژاپن شد.

دولت وقت ژاپن به علت عدم توانایی در مهار این بحران استعفا داد و از مردم عذرخواهی کرد اما علت وقوع بحران اتمی را زلزله و سونامی اعلام کرده بود.
</TEXT>
</DOC>
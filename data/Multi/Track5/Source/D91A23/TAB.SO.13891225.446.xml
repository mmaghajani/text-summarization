<?xml version="1.0" encoding="utf-8" ?>
<DOC>
<DOCNO>446</DOCNO>
<DATE-TIME>1389/12/25</DATE-TIME>
<CATEGORY>اجتماعی</CATEGORY>
<TITLE>تعلیق فعالیت نیروگاه فوکوشیمای ژاپن </TITLE>
<SUMMARY>یوکیو ادانو، سخنگوی کابینه ژاپن، اعلام کرد با افزایش سطح انتشار مواد رادیو اکتیو و بالاتر رفتن آن از میزان متوسط، کارگران قادر به ادامه فعالیت در نیروگاه هسته ای فوکوشیما نیستند.</SUMMARY>
<NARRATIVE></NARRATIVE>
<TEXT>
ژاپن به منظور جلوگیری از خطر ذوب شدگی در نیروگاه هسته ای این کشور امروز، چهارشنبه، فعالیت این نیروگاه را به حال تعلیق درآورد.

 به گزارش واحد مرکزی خبر به نقل از خبرگزاری آسوشیتدپرس از توکیو،‌ یوکیو ادانو، سخنگوی کابینه ژاپن، اعلام کرد با افزایش سطح انتشار مواد رادیو اکتیو و بالاتر رفتن آن از میزان متوسط، کارگران قادر به ادامه فعالیت در نیروگاه هسته ای فوکوشیما نیستند.

وی افزود به سبب خطرات ناشی از تشعشعات هسته ای فعالیت دراین نیروگاه هسته ای به حال تعلیق درآمده است.

مقامات ژاپن پیشتر اعلام کرده بودند 70 درصد میله های سوخت در یکی از 6 رئاکتور این نیروگاه بر اثر زمین لرزه مهیب روز جمعه به طور جدی آسیب دیده است.

بنا بر گزارش های خبری به 33 درصد میله های سوخت در یک رئاکتور دیگر نیز خسارت وارد شده است و مقامات اعلام کرده اند به منظور جلوگیری از نشت هرچه بیشتر مواد رادیو اکتیو و خنک سازی رئاکتورها به استفاده از هلیکوپترهای آب پاش متوسل خواهند شد.

آژانس امنیت هسته ای ژاپن اعلام کرد 70 درصد میله های سوخت در رئاکتور شماره یک نیروگاه فوکوشیما آسیب دیده است.

خبرگزاری کیودوی ژاپن نیز گزارش داد 33 درصد میله های سوخت رئاکتور شماره دو این نیروگاه خسارت دیده است و احتمال می رود بخش های اصلی دو رئاکتور به طور جزئی ذوب شده باشد. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>442</DOCNO>
<DATE-TIME>1389/12/21</DATE-TIME>
<CATEGORY>اجتماعی</CATEGORY>
<TITLE>جزئيات انفجار در نيروگاه هسته‌اي ژاپن </TITLE>
<SUMMARY>هنوز مشخص نشده است كه اين انفجار در كدام بخش از نيروگاه "داي‌ايچي " فوكوشيما اتفاق افتاده و علت آن چه بوده است. برخي منابع خبري علت اين انفجار را آسيب ناشي از زمين‌لرزه در سيستم خنك‌كننده راكتور اين نيروگاه اعلام كرده‌اند.</SUMMARY>
<NARRATIVE></NARRATIVE>
<TEXT>
تلويزيون دولتي ژاپن از وقوع انفجار در يكي از نيروگاه‌هاي هسته‌اي و ويراني ديوارهاي ساختمان رآكتور شماره يك نيروگاه هسته‌اي استان "فوكوشيما " در شمال شرقي اين كشور خبر داد.

به گزارش فارس به نقل از شبكه تلويزيوني "سي‌ان ان "، رسانه‌هاي دولتي ژاپن از وقوع انفجار در يكي از چهار ساختمان مربوط به نيروگاه‌هاي هسته‌اي فوكوشيماي ژاپن كه در زلزله ديروز به شدت آسيب ديده بود، خبر مي دهند.

هنوز مشخص نشده است كه اين انفجار در كدام بخش از نيروگاه "داي‌ايچي " فوكوشيما اتفاق افتاده و علت آن چه بوده است. برخي منابع خبري علت اين انفجار را آسيب ناشي از زمين‌لرزه در سيستم خنك‌كننده راكتور اين نيروگاه اعلام كرده‌اند.

سطح راديواكتيو در نزديكي راكتور داي‌ايچي فوكوشيما در حال حاضر 20 برابر ميزان معمولي است.

خبر وقوع اين انفجار كه ساعت 3:30 دقيقه به وقت ژاپن اتفاق افتاد، در شرايطي اعلام مي‌شود كه مقامات ژاپن پيشتر از نقض عملكردي سيستم‌هاي خنك‌كننده نيروگاه‌هاي هسته‌اي اين كشور خبر داده بودند و از احتمال فروپاشي رآكتور هسته‌اي فوكوشيما كه در فاصله 220 كيلومتري "توكيو "، پايتخت ژاپن قرار دارد، ابراز نگراني كرده بودند اما در عين حال احتمال وقوع چنين حادثه‌اي را هم پيش‌بيني كرده بودند.

بر اساس اعلام سازمان اتمي ژاپن، چهار نفر از كارگراني كه با تزريق آب به هسته‌هاي رآكتور، مشغول خنك‌ساري ميله‌هاي سوختي آن بودند، در اين انفجار مجروح شدند.

زلزله ژاپن با قدرت 8.9 ريشتر اتفاق افتاد كه پنجمين زلزله قدرتمند تاريخ ارزيابي شده و منجر به وقوع سونامي در اقيانوس آرام شده است به گونه‌اي كه اندونزي، هاوايي و چين نيز از اين رويداد طبيعي آسيب ديده‌اند.
</TEXT>
</DOC>
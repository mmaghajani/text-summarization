<?xml version="1.0" encoding="utf-8" ?>
<DOC>
<DOCNO>452</DOCNO>
<DATE-TIME>1390/01/18</DATE-TIME>
<CATEGORY>اجتماعی</CATEGORY>
<TITLE>مهار نشت آب رادیو اکتیو نیروگاه فوکوشیما</TITLE>
<SUMMARY></SUMMARY>
<NARRATIVE></NARRATIVE>
<TEXT>
حادثه > خارجی  - همشهری آنلاین:
مهندسان ژاپنی با تلاش زیاد توانستند نشت آب رادیواکتیو از نیروگاه هسته ای فوکوشیما را مهار کنند.

به گزارش واحد مرکزی خبر به نقل از شبکه خبری الجزیره انگلیسی، مهندسان از هر وسیله ای، از روزنامه گرفته تا سیمان، استفاده کردند تا نشت را مهار کنند، اما موفق نشدند. در نهایت از یک ماده شیمیایی به نام سیلیکات سدیم یا شیشه مایع استفاده کردند و این ماده باعث شد تمام شکافها بسته شود. اکنون نشت آب رادیواکتیو از نیروگاه به دریا متوقف شده است.

مقامات ژاپن امیدوارند شکافهای مسدود شده همچنان بسته باقی بمانند. اما این بدان معنا نیست که دیگر هیچ نگرانی در مورد نیروگاه فوکوشیما وجود ندارد و یا اینکه شرایط باثبات تر شده است. اوضاع همچنان وخیم است و مقامات نگرانند که چطور می توانند از گرم شدن بیش از حد رئاکتورها جلوگیری کنند. برای اینکار باید از آب بیشتری استفاده شود تا رئاکتورها خنک شوند. اما مشکل این است که در حال حاضر شصت هزار تن آب آلوده وجود دارد که باید محلی برای ذخیره آن بیابند. به همین دلیل هنوز راه درازی تا حل نهایی مشکل فوکوشیما باقی مانده است.

مشکل دیگر این است که بسیاری از مردم ژاپن معتقدند دولت این کشور با آنها صریح و رو راست نیست. ظاهرا دولت هر روز اطلاعیه صادر می کند، اما بسیاری می گویند دولت سعی دارد نگرانی مردم در مورد نشت رادیو اکتیو را کم اهمیت جلوه دهند. دولت می گوید میزان تشعشع افزایش یافته، اما هنوز تهدید جدی برای سلامتی انسان محسوب نمی شود. این در حالی است که میزان بسیار بالای رادیو اکتیو در آبزیان در آبهای اطراف فوکوشیما مشاهده شده است. این امر دولت ژاپن را بر آن داشته که دستورالعمل ایمنی رادیو اکتیو به همراه محصولات دریایی که در بازر به فروش می رسد ارائه دهد.

یازده هزار تن آب آلوده در دو روز گذشته به داخل دریا ریخته شده و این امر برای کشورهای همسایه مانند کره جنوبی، و حتی هند نگرانی ایجاد کرده، به طوری که هند هر گونه واردات از ژاپن را ممنوع کرده است.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>448</DOCNO>
<DATE-TIME>1390/01/12</DATE-TIME>
<CATEGORY>اجتماعی</CATEGORY>
<TITLE>نیروگاه فوکوشیما رسما تعطیل شد</TITLE>
<SUMMARY></SUMMARY>
<NARRATIVE></NARRATIVE>
<TEXT>
آغاز ماموریت هزاران نظامی آمریکایی و ژاپنی برای یافتن مفقود شدگان و اعلام رسمی تعطیلی نیروگاه هسته ای فوکوشما از آخرین خبرها درباره شدیدترین زلزله قرن به شمار می رود.

به گزارش خبرگزاری مهر به نقل از خبرگزاری فرانسه، با گذشت سه هفته از وقوع زلزله و سونامی شدید در سواحل شرقی ژاپن نظامیان آمریکایی و ژاپنی عملیات سه روزه ای را برای یافتن دهها هزار شهروند مفقود شده این کشور آغاز کردند.
بنا بر اعلام ارتش ژاپن تمرکز این عملیات بر سواحل شمالی ژاپن مجاور اقیانوس آرام خواهد بود. یک سخنگوی ارتش این کشور گفت: نیروهای ما سواحل و مناطق آسیب دیده بر اثر سونامی را مورد جستجو قرار می دهند.
 
بر این اساس حدود 17 هزار نظامی ژاپنی و 7 هزار نظامی آمریکایی در این عملیات جستجو شرکت دارند و در طول عملیات نیز 120 فروند هواپیما و بالگرد به علاوه 65 کشتی به کمک نظامیان می آیند.
 
طبق آمارهای رسمی زلزله و سونامی ژاپن تا کنون 11 هزار و 578 قربانی داشته و 16 هزار و 451 تن نیز بر اثر این حوادث ناپدید شده اند.
 
خبر دیگر اینکه بدلیل وخامت وضعیت نیروگاه هسته ای فوکوشیما، دولت ژاپن رسما تعطیلی این نیروگاه را اعلام کرد. بر اساس اعلام خبرگزاری کیودو این اقدام به منظور جلوگیری از تشدید خطرات ناشی از نشت مواد رادیواکتیو از این نیروگاه انجام شده است.
 
در حال حاضر محوطه این نیروگاه در فاصله ای به شعاع 30 کیلومتر تخلیه شده و نیروهای نظامی و امدادی خود را برای بروز هرگونه حادثه ای در این نیروگاه آماده کرده اند.
 
گفتنی است میزان تشعشعات رادیواکتیو در دریای ژاپن پس از انفجارهای نیروگاه فوکوشیما به میزان فوق العاده ای افزایش یافته است. </TEXT>
</DOC>
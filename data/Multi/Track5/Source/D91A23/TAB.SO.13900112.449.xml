<?xml version="1.0" encoding="utf-8" ?>
<DOC>
<DOCNO>449</DOCNO>
<DATE-TIME>1390/01/12</DATE-TIME>
<CATEGORY>اجتماعی</CATEGORY>
<TITLE>آخرین تحولات بحران هسته ای ژاپن </TITLE>
<SUMMARY>سازمان ایمنی هسته ای ژاپن، بالا بودن میزان تشعشعات رادیو اکتیو را علت این دستورالعمل عنوان کرد.</SUMMARY>
<NARRATIVE></NARRATIVE>
<TEXT>
سازمان ایمنی هسته ای ژاپن دستور داد حتی جدیدترین اقدامات و دستور العملها مرتبط با بحران هسته ای در نیروگاه برق هسته ای فوکوشیما یکبار دیگر بازنگری شود.

به گزارش واحد مرکزی خبر به نقل از آسوشیتدپرس ، سازمان ایمنی هسته ای ژاپن، بالا بودن میزان تشعشعات رادیو اکتیو را علت این دستورالعمل عنوان کرد.

اشتباه های مکرر شرکت برق توکیو اپراتور نیروگاه برق هسته ای فوکوشیما (تپکو) در تجزیه و تحلیل تشعشعات رادیو اکتیو یکی دیگر از علل این دستور العمل عنوان می شود.

مسئولان تپکو با تایید ناتوانی خود در کنترل و پایین آوردن دمای میله های هسته ای راکتورهای نیروگاه فوکوشیما، اعتراف کرده اند

باید همان ابتدای این فاجعه از کشورها و آژانس های بین المللی درخواست کمک می کردند.

حال، شرکت فرانسوی آروا Areva که تامین کننده سوخت نیروگاه فوکوشیما بود، کارشناسانی را به این نیروگاه اعزام کرده است تا در پاکسازی آبهای آلوده به مواد رادیو اکتیو به ژاپنی ها کمک کنند.

مسئولان ذیربط ژاپن همچنین دستور داده اند دو دستگاه پمپ غول پیکر ویژه بتن ریزی، برای آب پاشی و خنک کردن راکتورهای نیروگاه فوکوشیما از آمریکا فورا خریداری و وارد شوند.

وزارت دفاع ژاپن اعلام کرد واحدی مشترک از نظامیان ژاپنی و آمریکایی برای جستجوی هوایی و یافتن و جمع آوری اجساد قربانیان سونامی تشکیل شده است.

تاکنون مرگ یازده هزار و پانصد نفر تایید و هویت بیش از نه هزار نفر شناسایی شده است. با این حال، همچنان از سرنوشت شانزده هزار و چهارصد نفر اطلاعی در دست نیست.

بیشتر ساکنان مصیبت زده ژاپن در مرکز موقت اسکان یافته اند. بسیاری از مردم این مناطق نیز از بیم آلودگی تشعشعات رادیو اکتیو مجبور شده اند خانه و کاشانه خود را ترک و به مناطق دیگر نقل مکان کنند. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>414</DOCNO>
<DATE-TIME>1390/12/07</DATE-TIME>
<CATEGORY>علمی</CATEGORY>
<TITLE>آشنايي با علائم و نشانه هاي سرطان دهان</TITLE>
<SUMMARY></SUMMARY>
<NARRATIVE></NARRATIVE>
<TEXT>
اگر بیماری دچار سفیدی یا تغییر رنگ در کنار لثه ها و یا مخاط باشد برای اطمینان از سلامت دهان باید به متخصص بیماریهای دهان ارجاع گردد.

دکتر معادی، معاون فنی و امور مراکز بنیاد امور بیماری های خاص در گفتگو با باشگاه خبرنگاران با بیان اینکه طی 10 سال گذشته سرطان دهان و حلق به 10 سرطان شایع اول کشور رسیده است که علت آن مصرف زیاد مواد دخانی به ویژه سیگار و قلیان است گفت: دندان پزشکان مهمترین افراد در تشخیص زودهنگام سرطان دهان هستند .

وی تصریح کرد: معمولا سرطان دهان با یک تغییرات سفید و یا قرمز رنگ در محیط دهان اتفاق می افتد که این تغییرات معمولا 2 تا 3 هفته به طول انجامیده و با درمان های اولیه بهبود نمی یابند .

معادی با اشاره به اینکه دندان پزشک مهمترین گروهی است که می تواند آن ها را در مراحل اولیه تشخیص دهد یادآور شد : سرطان دهان جزو سرطان هایی است که اگر در مراحل اولیه به درستی تشخیص داده شود ، به راحتی قابل کنترل و در غیر این صورت به علت نزدیکی مراکز سرطان به لنف و مغز می تواند منجر به متاستاز به ناحیه دیگر شده و حالت کشندگی را پیدا کند .

این دندانپزشک بیان داشت : مردم باید در ابتدا با سرطان دهان آشنا شده و دندانپزشکان نیز باید نقش خود را در این زمینه دانسته و در معاینات دندانی افراد به مخاط دهانی آن ها اعم از کناره های زبان ، لثه و گونه نیز توجه نمایند .

دکتر معادی در پایان خاطرنشان کرد : در صورتی که بیماری دچار سفیدی یا تغییر رنگ در کنار لثه ها و یا مخاط باشد، حتما برای این بیماری یک ویزیت دوره ای گذاشته شود و در صورت عدم بهبودی به متخصص بیمای های دهان برای نمونه برداری ارجاع داده شود تا سریعا بیماری تحت کنترل قرار گیرد .
</TEXT>
</DOC>
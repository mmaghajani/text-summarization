<?xml version="1.0" encoding="utf-8" ?>
<DOC>
<DOCNO>407</DOCNO>
<DATE-TIME>1390/03/02</DATE-TIME>
<CATEGORY>علمی</CATEGORY>
<TITLE>عضو مركز تحقيقات سرطان پژوهشكده بوعلي:
استعمال دخانيات با بروز 14 نوع سرطان ارتباط مستقيم دارد</TITLE>
<SUMMARY>خبرگزاري فارس: عضو مركز تحقيقات سرطان پژوهشكده بوعلي دانشگاه علوم پزشكي مشهد گفت: استعمال دخانيات با بروز 14 نوع سرطان ارتباط مستقيم دارد. </SUMMARY>
<NARRATIVE></NARRATIVE>
<TEXT>
به گزارش خبرگزاري فارس، آل داوود، با اشاره به اينكه با استنشاق دود سيگار يا قليان 4هزار ماده شيميايي و 20 نوع ماده سمي همچون سيانور، بنزن، فلزات سنگين، سرب و كرم وارد بدن مي‌شود گفت: اين مواد موجب بروز بدخيمي‌هاي متعدد در بدن و سرطان‌هايي همچون ريه، حنجره، حفره دهان، حلق، مري، معده، لوزالمعده، كليه، مثانه و دهانه رحم مرتبط است. وي با اشاره به اينكه برخي به تصور اينكه كشيدن قليان مضرات دود سيگار را ندارد اظهار داشت: هر قليان نه تنها برابر با استعمال 70 نخ سيگار است بلكه علاوه بر اثرات زيانبار و سوء بر روي بدن موجب بروز عفونت‌هاي قارچي و ميكروبي نيز مي‌شود. عضو هيئت علمي دانشگاه علوم پزشكي مشهد افزود: در استعمال دخانيات فقط خود فرد در معرض بروز خطر و بيماري قرار ندارد بلكه دود سيگار و قليان موجب بروز آسيب‌هاي جدي و خطرناك از جمله سرطان و بيماري‌هاي قلبي و عروقي در همسر و فرزندان و تمام افرادي كه در آن فضاي بسته قرار دارند مي‌شود. آل داوود افزود: وجود توده غير طبيعي در هر قسمت از بدن، كاهش وزن بدون دليل مشخص، خونريزي يا ترشح غير عادي از هر منفذي از بدن مانند خون در ادرار، مدفوع يا خونريزي رحمي در زنان، زخمي كه بهبود نمي‌يابد، خال جديد يا تغيير شكل خال قديمي، تغيير در اجابت مزاج يا دفع ادرار، خشونت صدا يا سرفه‌هاي طولاني، گير كردن غذا در گلو از علائم هشدار دهنده سرطان هستند و در صورت مشاهده اين علائم در اولين فرصت بايد به پزشك مراجعه شود. وي با بيان اينكه سرطان سومين عامل مرگ و مير در كشور به شمار مي‌رود خاطر نشان كرد با اجراي طرح‌هاي فرهنگ سازي و آموزشي و عزم جدي دولت در اجراي طرح‌هاي پيشگيرانه و محدوديت استعمال سيگار و ديگر دخانيات در محل‌هاي عمومي مي‌توان در ارتقاء دانش و سلامت جامعه گام برداشت. انتهاي پيام/ش</TEXT>
</DOC>
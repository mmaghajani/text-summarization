<?xml version="1.0" encoding="utf-8" ?>
<DOC>
<DOCNO>418</DOCNO>
<DATE-TIME>1391/04/11</DATE-TIME>
<CATEGORY>علمی</CATEGORY>
<TITLE>رابطه مصرف گوشت فرآوری شده با سرطان لوزالمعده</TITLE>
<SUMMARY></SUMMARY>
<NARRATIVE></NARRATIVE>
<TEXT>
تغذیه > صنایع غذایی  - همشهری آنلاین:
محققان در سوئد می‌گویند که مصرف گوشت فرآوری شده مثل سوسیس و کالباس می‌تواند با سرطان لوزالمعده رابطه مستقیمی داشته باشد.

به گزارش برنا، این محققان می‌گویند که مصرف پنجاه گرم گوشت فرآوری شده اضافه‌تر در روز (معادل یک سوسیس) می‌تواند خطر ابتلا به سرطان لوزالمعده را ۱۹ درصد افزایش دهد.

با این حال سرطان لوزالمعده نسبت به برخی دیگر از سرطان‌ها بسیار نادرتر است.

صندوق جهانی تحقیقات سرطان می‌گوید که رابطه مستقیم میان مصرف گوشت فرآوری شده با سرطان لوزالمعده می‌تواند در افراد بسیار چاق پدیدار شود.

پیش‌تر رابطه مصرف گوشت قرمز و گوشت فراوری شده با سرطان روده بزرگ مورد توجه محققان قرار گرفته بود و در نتیجه آن دولت بریتانیا رسما توصیه کرد که مصرف روزانه گوشت قرمز یا گوشت فرآوری شده به حد اکثر ۷۰ گرم در روز محدود شود.

توصیه صندوق جهانی تحقیقات سرطان این است که مردم از مصرف گوشت‌های فرآوری شده مثل سوسیس و کالباس کلا خودداری کنند.

دکتر ریچل تامپسون، معاون علمی صندوق جهانی تحقیقات سرطان، می‌گوید که این صندوق همچنین توصیه می‌کند که مصرف گوشت قرمز پخته شده نیز از ۵۰۰ گرم (نیم کیلو) در هفته تجاوز نکند.

سوزانا لارسون، استاد و محقق موسسه کارولینسکا سوئد، می‌گوید که رابطه مصرف گوشت و سرطان‌ روده بزرگ از قبل مشخص بوده است، آنچه که دانشمندان کمتر نسبت به آن آگاهی دارند چگونگی رابطه مصرف گوشت‌های فرآوری شده با دیگر سرطان‌ها است.

به گزارش بی بی سی، نتیجه تحقیقات انجام شده در موسسه کارولینسکا سوئد، در مجله علمی موسوم به نشریه بریتانیایی سرطان (British Journal of Cancer) منتشر شده و حاوی نتایج یازده مطالعه عملی بر  روی ۶۶۴۳ بیمار مبتلا به سرطان لوزالمعده بوده است.</TEXT>
</DOC>
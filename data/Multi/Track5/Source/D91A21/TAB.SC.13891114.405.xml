<?xml version="1.0" encoding="utf-8" ?>
<DOC>
<DOCNO>405</DOCNO>
<DATE-TIME>1389/11/14</DATE-TIME>
<CATEGORY>علمی</CATEGORY>
<TITLE>سيگار با ۱۵ نوع سرطان در ارتباط است </TITLE>
<SUMMARY>افرادي که در محيط زندگي خود در معرض دود سيگار هستند نيکوتين و ساير مواد شيميايي و سمي موجود در دود سيگار را مانند فرد سيگاري جذب مي‌کنند و در معرض خطر ابتلا به بيماري‌هاي مرتبط با سيگار هستند.</SUMMARY>
<NARRATIVE></NARRATIVE>
<TEXT>
معاون بهداشتي دانشگاه علوم پزشکي همدان، سيگار کشيدن را عامل مهم ايجاد سرطان ريه، حنجره، حفره دهان، گلو، مري و مثانه اعلام کرد.

دکتر شراره نيک سير در گفت وگو با ايسنا در همدان، افزود: سيگار کشيدن در پيشرفت سرطان لوزالمعده، دهانه رحم، کليه و معده و برخي از انواع سرطان خون موثر است.

وي بيان کرد: افرادي که در محيط زندگي خود در معرض دود سيگار هستند نيکوتين و ساير مواد شيميايي و سمي موجود در دود سيگار را مانند فرد سيگاري جذب مي‌کنند و در معرض خطر ابتلا به بيماري‌هاي مرتبط با سيگار هستند.

وي ادامه داد: بنابراين استعمال سيگار و قرار گرفتن در معرض دود سيگار تقريبا با آسيب تمام اعضاي بدن همراه بوده و با ۱۵ نوع سرطان مختلف مرتبط است.

دکتر نيک سير ابراز داشت: وجود توده غير طبيعي در هر قسمت از بدن، کاهش وزن بدون دليل مشخص، خونريزي يا ترشح غير عادي از هر منفذي از بدن مانند خون در ادرار، مدفوع يا خونريزي رحمي در زنان، زخمي که بهبود نمي‌يابد، خال جديد يا تغيير شکل خال قديمي، تغيير در اجابت مزاج يا دفع ادرار، خشونت صدا يا سرفه‌هاي طولاني، گير کردن غذا در گلو از علائم هشدار دهنده سرطان هستند و در صورت مشاهده اين علائم در اولين فرصت بايد به پزشک مراجعه شود.

وي اظهار داشت: زمينه‌هاي ژنتيکي و سابقه خانوادگي، افزايش سن، سيگار، نور خورشيد، اشعه راديو اکتيو، مواد شيميايي خاص مانند موادي که در رنگرزي، نقاشي و ساختمان سازي استفاده مي‌شود، تغذيه نامناسب، کم تحرکي و چاقي، برخي از ويروس‌ها و باکتري‌ها مانند هليکوباکترپيلوري، ويروس‌هاي هپاتيت B وC و HIV و مصرف داروهاي هورموني جايگزين که پس از يائسگي استفاده مي‌شود از عوامل خطرساز سرطان‌ها هستند.

معاون بهداشتي دانشگاه علوم پزشکي همدان، با اشاره به اين مطلب که سرطان سومين عامل مرگ و مير در ايران است، بيان داشت: سالانه بيش از ۷۰ هزار مورد جديد سرطان در کشور اتفاق مي‌افتد که بيش از ۳۰ هزار نفر در اثر سرطان جان خود را از دست مي‌دهند. همچنين از طرفي با افزايش اميد به زندگي و افزايش درصد سالمندي انتظار مي‌رود موارد بروز سرطان در يک دهه آينده به شدت افزايش يابد.

نيک سير اضافه کرد: سرطان پوست شايع‌ترين سرطان در کل جمعيت است و اين سرطان ارتباط ثابت شده‌اي با ميزان تابش اشعه خورشيد به بدن دارد.

وي ادامه داد: مردم بايد از تماس زياد با نور خورشيد پرهيز کنند و به هنگام مواجهه با نور آفتاب از کلاه و لباس‌هاي داراي پوشش کامل، عينک آفتابي و کرم‌هاي ضد آفتاب با فاکتور محافظتي ۱۵ و بيشتر استفاده کنند.

وي افزود: ورزش منظم در کاهش خطر سرطان پستان، کولون، رحم و پروستات موثر است بنابراين براي بزرگسالان حداقل ۴۵ تا ۶۰ دقيقه فعاليت بدني متوسط تا شديد در پنج روز يا بيشتر در هفته توصيه مي‌شود و براي کودکان و نوجوانان حداقل۶۰ دقيقه فعاليت بدني متوسط تا شديد براي پنج روز در هفته توصيه مي‌شود.

معاون بهداشتي دانشگاه علوم پزشکي همدان، تغذيه مناسب را در پيشگيري از سرطان موثر عنوان كرد و افزود: افزايش مصرف روزانه سبزي‌ها و ميوه‌ها، کاهش مصرف گوشت قرمز به کمتر از ۸۰ گرم، جايگزين کردن ماهي، مرغ و حبوبات به جاي مصرف گوشت گاو و گوسفند، پرهيز از مصرف چربي‌ها به ويژه چربي‌هاي حيواني از عوامل موثر در افزايش سلامتي و پيشگيري از ابتلا به سرطان‌ها است.

وي ادامه داد: بايد از سرخ کردن، سوزاندن و پخت زياد مواد غذايي پرهيز و از حرارت‌هاي ملايم مانند بخارپز استفاده كرد. همچنين از مصرف مشروبات الکلي و مصرف مواد غذايي آماده مانند سوسيس و کالباس و مصرف مواد غذايي کپک زده، شور خودداري شود.

نيك سير تاكيد كرد: مصرف غذاهاي صنعتي و فرآوري شده مانند کنسرو را بايد کاهش و استفاده از غلات کامل (سبوس دار) را افزايش داد.

وي در پايان گفت: برخي از عوامل سرطان زاي شناخته شده آفلاتوکسين، آزبستوز، گاز خردل، تالک، آرسنيک و ترکيبات نيکل هستند بنابراين اگر کسي از نظر شغلي با مواد شيميايي، مواد پرتوزا و عوامل سرطان زا سر و کار دارد با رعايت دستورهاي بهداشتي خود را به وسايل ايمني مانند ماسک و دستکش مجهز کند. </TEXT>
</DOC>
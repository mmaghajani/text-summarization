<?xml version="1.0" encoding="utf-8" ?>
<DOC>
<DOCNO>413</DOCNO>
<DATE-TIME>1390/11/11</DATE-TIME>
<CATEGORY>علمی</CATEGORY>
<TITLE>خشن شدن صدا، شايع‌ترين علامت سرطان حنجره است</TITLE>
<SUMMARY></SUMMARY>
<NARRATIVE></NARRATIVE>
<TEXT>
خشونت در صدا بدون علت و براي طولاني مدت را شايع‌ترين علامت بروز سرطان حنجره است و استعمال سيگار، مصرف بيش از حد الكل و نيز تماس با مواد شيميايي و برخي ويروس‌ها زمينه‌ساز ابتلا به اين بيماري است.

به گزارش باشگاه خبرنگاران به نقل از وب دا؛ دكتر محمد فرات‌يزدي، عضو هيات علمي دانشگاه علوم پزشكي شهيد صدوقي يزد سرطان حنجره را شايع‌ترين سرطان ناحيه سر و گردن ذكر كرد و ابراز داشت: اين سرطان در مردان شايع‌تر است و معمولا سنين بالاي ۵۵ تا ۶۰ سال را مبتلا مي‌كند و شايع‌ترين علامت ايجاد آن بروز خشونت در صدا براي طولاني مدت است.

دكتر محمد فرات‌يزدي تصريح كرد: سرطان‌هاي سر و گردن ۳ تا ۵ درصد سرطان‌هاي بدن را تشكيل مي‌دهد، كه تقريباً ۲۵ تا ۳۰ درصد از اين نوع سرطان را نيز سرطان حنجره شامل مي‌شود.

عضو هيات علمي دانشگاه علوم پزشكي يزد در خصوص عوامل بوجود آورنده سرطان حنجره بيان داشت: ريسك فاكتورهايي از قبيل استعمال سيگار، مصرف بيش از حد الكل و نيز تماس با مواد شيميايي و برخي ويروس‌ها، زمينه‌ ابتلا به اين بيماري را فراهم مي‌كند.

وي ضمن تاكيد بر اين نكته كه علايم اين بيماري براساس مرحله بيماري و نيز وسعت تومور متفاوت است، گفت: اگرچه خشونت صدا مي‌تواند در اثر عواملي همچون حساسيت، مشكلات تيروئيدي و بيماري‌هاي ارثي بوجود آيد، ولي شايع‌ترين علامت سرطان حنجره نيز خشونت صداي بدون علت و طولاني مدت است. لذا توصيه مي‌شود در صورت ايجاد اين عارضه، فرد مبتلا به پزشك متخصص مراجعه كند.

دكتر فرات ترشحات بيش از حد بزاق دهان،‌ گير كردن غذا در حلق، وجود توده در ناحيه گردن و درد ناحيه حنجره را از ديگر علائم اين بيماري ذكر كرد.

وي در خصوص تشخيص اين بيماري بيان داشت: استفاده از دستگاه بازو فارنگو لارنگوسكوپ،‌ به منظور مشاهده مستقيم حنجره، سي‌تي اسكن و MRI ناحيه سر و گردن از روش‌هاي تشخيص اين بيماريست و درمان آن براساس محل تومور و پيشرفت آن، سن و ميزان تحمل بيمار و همچنين عوامل ايجاد كننده متفاوت است، كه مي‌تواند شامل اعمال جراحي راديوتراپي و شيمي درماني باشد.

اين سرطان شناس در پايان در خصوص پيشگيري از اين بيماري متذكر شد: مهمترين روش پيشگيري از سرطان حنجره عدم استعمال سيگار، الكل و همچنين عدم تماس با مواد شيميايي است. </TEXT>
</DOC>
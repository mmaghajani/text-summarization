<?xml version="1.0" encoding="utf-8" ?>
<DOC>
<DOCNO>489</DOCNO>
<DATE-TIME>1390/06/11</DATE-TIME>
<CATEGORY>اجتماعی</CATEGORY>
<TITLE>10 ميليارد تن نمك، حاصل خشكي درياچه اروميه</TITLE>
<SUMMARY>جام جم آنلاين: نماينده مردم اروميه در مجلس شوراي اسلامي گفت: به جا ماندن 10 ميليارد تن نمك و توفان نمكي نتيجه خشكي درياچه اروميه و تحت تاثير قرار گرفتن زندگي 14 ميليون نفر است.</SUMMARY>
<NARRATIVE></NARRATIVE>
<TEXT>
به گزارش مهر، جواد جهانگيرزاده قبل از برپايي نماز عيد فطر  در مصلاي امام خميني(ره) اروميه با بيان اين كه خشك شدن درياچه اروميه آوارگي 14 ميليون انسان را به همراه دارد، افزود: اگر هم‌اكنون اين مشكل را برطرف نكنيم، در آينده چه كسي توانايي جلوگيري از سونامي نمك را دارد.

وي  موضوع خشك شدن درياچه اروميه را يك موضوع ملي و زيست بومي دانست و اظهار كرد: مشكل درياچه اروميه همانند خشكي هامون نيست كه هيچ تاثير منفي در زندگي مردم و محيط زيست منطقه نداشت.

وي سدسازي، احداث ميانگذر درياچه اروميه، بهره‌برداري بيش از حد از منابع آبي بويژه سفره‌هاي آب زيرزميني، و هدر رفت آب استحصال شده بويژه در بخش كشاورزي خشكسالي و كاهش ميزان نزولات جوي را مهم‌ترين عوامل كاهش سطح آب درياچه و قرار گرفتن در وضعيت بحراني برشمرد.

امام جمعه اروميه نيز ضمن تاكيد بر لزوم توجه ويژه مسوولان و نمايندگان مردم در مجلس شوراي اسلامي به موضوع احياي درياچه اروميه، گفت: با ادامه روند فعلي، اين درياچه تا 4 سال آينده به صورت كامل خشك مي‌شود.

غلامرضا حسني در خطبه‌هاي نماز عيد فطر در مصلاي امام خميني(ره) اروميه، با اشاره به اين‌كه مساحت درياچه اروميه 5700 هكتار بوده و دومين درياچه شور جهان است، افزود: روند خشكي درياچه از سال آبي 74 آغاز شده ولي طي سال‌هاي گذشته به دليل كاهش بارش نزولات جوي سطح آب 6 متر كاهش يافته است.</TEXT>
</DOC>
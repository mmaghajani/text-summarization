<?xml version="1.0" encoding="utf-8" ?>
<DOC>
<DOCNO>497</DOCNO>
<DATE-TIME>1391/03/01</DATE-TIME>
<CATEGORY>اجتماعی</CATEGORY>
<TITLE>اجراي بارورسازي ابرها در حوضه درياچه اروميه</TITLE>
<SUMMARY>جام جم آنلاين: معاون طرح و توسعه شركت آب منطقه‌اي آذربايجان‌غربي گفت: در صورت تأمين اعتبار، طرح بارورسازي ابرها به روش ژنراتور زميني، در سال آبي 91 اجرا مي‌شود. </SUMMARY>
<NARRATIVE></NARRATIVE>
<TEXT>
سجاد برشنده افزود: اين طرح در حوضه درياچه اروميه در سه زير حوضه رودخانه شهرچاي، نازلو و باراندوز چاي اجرا مي‌شود.

وي با بيان اين‌كه بارورسازي ابرها به روش ژنراتور زميني براي اولين بار در كشور صورت مي‌گيرد، اظهار كرد: با اتمام فاز يك مطالعات اين طرح، محل‌هاي نصب ژنراتورها شناسايي شده است و بقيه مطالعات نيز همزمان با اجراي طرح انجام خواهد شد.

برشنده گفت: در جهت اجراي اين طرح 40 ميليارد ريال اعتبار براي خريد اوليه و 20 ميليارد ريال نيز به صورت سالانه جهت هزينه‌هاي بهره‌برداري لازم است.

وي ادامه داد: براي اجراي اين طرح در سال آبي 91، با توجه به شرايط جوي استان، تمامي تجهيزات بايد تا پايان شهريور سال جاري خريداري و در محل‌هاي مورد نظر نصب شود كه لازمه آن تأمين اعتبار مورد نياز است.

معاون طرح و توسعه شركت آب منطقه‌اي آذربايجان‌غربي تأكيد كرد: در صورتي كه اعتبار مورد نياز تخصيص نيابد بارورسازي ابرها در استان، يك سال به عقب مي‌افتد.

وي در رابطه با نحوه بارورسازي به روش ژنراتور زميني گفت: دستگاه‌هاي ژنراتور زميني در نقاط ورودي جبهه‌هاي مرطوب به كشور كه در مرزهاي استان و كشور تركيه قرار دارد، در ارتفاعات نصب خواهد شد.

وي اضافه كرد: با توجه به اين‌كه نصب تجهيزات دقيقاً در محل عبور ابرها صورت مي‌گيرد، ديگر نيازي به شليك يا پرواز هوايي وجود ندارد و بارورسازي از طريق تزريق مواد باروركننده انجام مي‌شود.

برشنده خاطرنشان كرد: در اثر اين بارورسازي، در حوضه‌هاي اجراي اين طرح، 10 تا 15 درصد افزايش بارندگي را به صورت سالانه خواهيم داشت.

وي يادآور شد: برخي از كشورها از جمله چين، روسيه، تركيه، كانادا و آمريكا به سرعت به اين شيوه بارورسازي روي آورده‌اند و سازمان‌هاي گسترده‌اي را جهت اجراي آن تشكيل داده‌اند.

معاون طرح و توسعه شركت آب منطقه‌اي آذربايجان‌غربي اظهار كرد: آب توليد شده در بارورسازي به روش ژنراتور زميني، ارزان‌تر از بارورسازي در ساير روش‌ها جهت تأمين آب است.

وي ادامه داد: اگر هدف از بارورسازي در استان، درياچه اروميه باشد، در بارورسازي به روش ژنراتور زميني، تقريب قسمت عمده بارش‌ها به درياچه اروميه وارد خواهد شد.

برشنده با اشاره به اين‌كه يك نمونه از ژنراتورهاي مورد استفاده در اين شيوه توسط يك مبتكر اروميه‌اي با نصف هزينه خارجي مشابه‌سازي شده است، افزود: قسمت عمده‌اي از بارورسازي به روش ژنراتور زميني در داخل كشور قابل انجام است كه به كاهش خروج ارز از كشور كمك خواهد كرد. (ايسنا) </TEXT>
</DOC>
<?xml version="1.0" encoding="utf-8" ?>
<DOC>
<DOCNO>486</DOCNO>
<DATE-TIME>1390/02/04</DATE-TIME>
<CATEGORY>اجتماعی</CATEGORY>
<TITLE>اين ‌درياچه بزودي با انتشار نمك، اراضي كشاورزي و درختان‌ شمال غرب كشور را مورد حمله قرار مي دهد
درياچه اروميه در بيم و اميد</TITLE>
<SUMMARY></SUMMARY>
<NARRATIVE></NARRATIVE>
<TEXT>
در حالي كه احمد عليرضا بيگي، استاندار آذربايجان شرقي دو روز پيش از تصويب طرح انتقال آب رودخانه ارس در كميسيون تلفين مجلس شوراي اسلامي براي نجات درياچه اروميه خبر داد و گفت كه با اجراي اين طرح با بودجه‌اي معادل 25 ميليارد ريال در سال جاري، وضعيت درياچه از حالت بحراني خارج مي شود اما تازه ترين گزارش‌ها حكايت از آن دارد كه تا مرگ كامل بزرگترين درياچه شور ايران زمان زيادي باقي نمانده است.

البته، سال‌هاست مردم استان‌هاي شمال غرب كشور و نيز كشورهاي همسايه شاهد مرگ تدريجي دومين درياچه شور و منحصربفردترين تالاب بين‌المللي جهان بوده و در انتظار فاجعه زيست‌محيطي، كشاورزي و انساني هستند.

به گفته كارشناسان محيط‌زيست در صورت خشك‌شدن اين درياچه هواي معتدل منطقه تبديل به هواي گرمسيري با بادهاي نمكي خواهد شد و محيط‌زيست منطقه بخصوص مزارع حاشيه درياچه اروميه را با تهديد جدي مواجه خواهد كرد.راهكارهاي متفاوتي طي سال‌هاي اخير براي نجات درياچه اروميه در نظر گرفته شده است. نظير بارورسازي ابرها كه اسفند سال گذشته اين طرح بدون موفقيت انجام شد. اگرچه به گفته مديرعامل سازمان آب منطقه‌اي استان آذربايجان شرقي اين طرح مي‌تواند طرح موفقيت‌آميزي باشد ولي كارشناسان نوع ابرهاي موجود بر فراز درياچه اروميه را مناسب بارورسازي نمي‌دانند.

طرح انتقال آب رود ارس به درياچه نيز اخيرا در كميسيون تلفيق مجلس به تصويب رسيد كه براساس آن آب ارس به شهرهاي مرند، شبستر و درياچه اروميه انتقال مي‌يابد و براي اين پروژه 25 ميليارد ريال اعتبار در نظر گرفته شده است.

بر اساس هشدارهاي كارشناسان محيط‌زيست و مسوولان چنانچه تصميمي عاجل براي اين بزرگ‌ترين درياچه شور جهان گرفته نشود بايد منتظر بروز سونامي نمك در آينده نزديك باشيم. اين در حاليست كه مسوولان همچنان گرفتار جلسات غيرتخصصي‌اند.

در حال حاضر وضعيت درياچه اروميه آنقدر بحراني است كه به گفته مسعود محمديان، رئيس سازمان جهاد كشاورزي آذربايجان شرقي، خشك شدن درياچه اروميه و به تبع آن شوري چاه‌هاي كشاورزي باعث شده است اراضي كشاورزي و باغات منطقه از حوزه كشاورزي خارج شده و به طور كامل نابود شوند، به طوري كه طبق بررسي‌هاي به عمل آمده 12 شهرستان استان آذربايجان شرقي به صورت مستقيم و غيرمستقيم تحت تاثير پسروي درياچه قرار گرفته است.

وي مي‌افزايد: در اين راستا اراضي آبي و ديمي حدود 300 هزار هكتار از شهرستان‌هاي ملكان، بناب، عجب‌شير، آذرشهر، اسكو و شبستر به صورت مستقيم از اين پديده آسيب مي‌بينند. همچنين همزمان با پسروي آب درياچه، بادهاي نمك باعث از بين رفتن اراضي كشاورزي شده و اگر راه‌حلي اساسي و اورژانسي براي اين مشكل پيشنهاد نشود در آينده نزديك شاهد فاجعه‌اي زيست‌محيطي، كشاورزي، اقتصادي و اجتماعي جبران‌ناپذيري در منطقه خواهيم بود.

سونامي نمك

وضعيت درياچه اروميه اكنون چنان بحراني است كه برخي كارشناسان نسبت به وقوع «سونامي نمك» و انتشار آن در محدوده گسترده اي از منطقه شمال غرب ايران هشدار مي دهند.

رئيس سازمان جهاد كشاورزي آذربايجان شرقي در اين زمينه اخطار مي دهد: با توجه به بادهاي منطقه، درياچه اروميه با انتشار نمك اراضي كشاورزي و درختان استان‌هاي آذربايجان شرقي و غربي را مورد حمله قرار داده است.

مسعود محمديان در گفت‌وگو با خبرنگاران با اشاره به اين كه اراضي كشاورزي آذربايجان شرقي و استان‌هاي واقع در شمال غرب كشور، تحت تأثير پس روي آب درياچه اروميه قرار دارند، مي افزايد: خشك شدن درياچه اروميه، كشاورزي و باغات منطقه را در آستانه نابودي كامل قرار داده و در صورت نبود راه‌حلي اورژانسي، شاهد فاجعه‌اي زيست محيطي، اقتصادي، اجتماعي و كشاورزي عظيمي در منطقه خواهيم بود.

به گفته محمديان، براساس اظهارنظر بسياري از كارشناسان، در صورت ادامه روند فعلي و استمرار خشكسالي با خوشبينانه‌ترين برآوردها با وقوع بادهاي‌هاي مرسوم در منطقه، انتشار نمك مزارع، باغ‌ها، شهرها و روستاها را آماج حملات خود قرار داده و كشاورزي منطقه آسيب جدي خواهد ديد.

وي افزود: خشك شدن درياچه در آينده و وزيدن بادهاي حاوي املاح و نمك به سمت اراضي كشاورزي و درختان، نه‌تنها در استان آذربايجان شرقي و غربي بلكه با نفوذ در نقاط دوردست، مي‌تواند كشاورزي ساير مناطق را تحت تأثير و تهديد جدي خويش قرار دهد.

محمديان با اشاره به اين كه در حال حاضر بيش از 300 هزار هكتار از اراضي كشاورزي آذربايجان شرقي به دليل شرايط جوي بسيار نامناسب درياچه اروميه آسيب‌ديده است، گفت: بايد هر چه سريع‌تر با ساز و كار‌هاي لازم براي بهبود وضعيت حاكم بر اراضي كشاورزي مزبور اقدام شود.

دكتر صراف، مدرس دانشگاه تبريز نيز در خصوص سونامي نمك مي‌گويد: باتوجه به وجود نمك فراوان در درياچه اروميه، در زمان پرآبي، آب لايه نمك را در خود مخفي مي‌كرد ولي چون اكنون آب بستر نمكي را ترك كرده لذا نمك موجود در سطح وسيع بستر درياچه را فراگرفته است.

وي مي‌افزايد: قبلا جريانات كم فشار و پرفشار باد در مسير خود بخار و رطوبت آب را مي‌آورد اما اكنون به دليل كمبود شديد آب، نمك مي‌آورد و اگر حمل رسوبات نمكي كه از دوردست مي‌آيد شدت يابد چون آبي در بستر وجود ندارد، لذا اراضي زراعي حاشيه درياچه نمي‌توانند تراكم نمك را تحمل كنند و اين امر باعث مي‌شود اين اراضي يكدفعه از بين برود.

وي در خصوص راهكارهاي علمي و كارشناسي حل معضل درياچه اروميه مي‌گويد: در وهله اول باتوجه به اين‌كه قادر نيستيم بلافاصله به منطقه آب برسانيم لذا بايد با تكنيك‌هاي به‌زراعي به اين مهم بپردازيم.

رئيس سازمان جهاد كشاورزي استان نيز با اشاره به اين‌كه مهم‌ترين اقدام پيش‌بيني شده براي حل اين معضل اصلاح الگوي كشت است، مي‌گويد: جهت اجراي اصلاح كشت را الزاماتي نياز داريم و بايد وزارت نيرو آب را به صورت حجمي تحويل سازمان كشاورزي دهد تا ما متناسب با آب، الگوي كشت را تعريف كنيم. همچنين تشكل‌هاي كشاورزي و زارعاني كه تمايل دارند سهمي در احياي درياچه اروميه و حفظ كشاورزي منطقه داشته باشند بايد تقويت شوند .

وي ادامه مي‌دهد: از اقدامات ديگري كه مي‌توان در اين زمينه انجام داد، كنترل آب‌هاي سطحي و استفاده بهينه از آب، گسترش آبياري تحت فشار، انتقال آب با لوله و پوشش انهار و كاشت گونه‌هاي مقاوم به شوري در اين مناطق و توسعه ارقامي است كه براي رشد به آب كمي نياز دارند و به اصطلاح در برابر كم آبي مقاوم‌ترند.

همچنين با زياد كردن درختچه‌هايي كه در مناطق شور رشد مي‌كنند مي‌توان مانع پخش نمك از طريق باد و توفان‌هاي موجود به كل منطقه شد.

عقيم بودن بارورسازي ابرها

ارسلان هاشمي، مديرعامل سازمان آب منطقه‌اي آذربايجان شرقي نيز در خصوص راهكارهاي ارائه شده براي جبران كسري آب درياچه اروميه مي‌گويد: طبق مطالعاتي كه در 3 ماهه چهارم سال گذشته و در جهت بارورسازي ابرها صورت گرفته به اين نتيجه رسيديم كه حدود 25 درصد اين موضوع در مناطق غيرساحلي باعث افزايش بارندگي مي‌شود و چون درياچه اروميه در شرايط فعلي نياز مبرمي به آب و بارش دارد، لذا كارشناسان معتقدند با اجراي اين طرح تا حدودي خواهيم توانست جلوي خشك شدن درياچه را بگيريم.

وي معتقد است: در جريان مطالعات بارورسازي ابرها و 11 پروازي كه بيش از 42 ساعت به طول انجاميد، نتايجي از جمله اين‌كه در استان آذربايجان شرقي زمينه‌هاي اقليمي براي بارورسازي ابرها وجود دارد و نيز ضرورت وجود ايستگاه جو بالا و رادارهاي هواشناسي براي بهتر صورت گرفتن اين مطالعات به‌دست آمد و پيشنهاد شد به منظور استفاده از تمامي فرصت‌هاي ابرناكي، ژنراتورهاي زميني در استان نصب شود.

اين در حالي است كه دكتر فاخري‌‌فرد، استاد دانشگاه تبريز معتقد است: باتوجه به اين‌كه طرح بارورسازي ابرها در ابرهاي سياه جواب مي‌دهد و ابرهاي منطقه درياچه اروميه عمدتا از ابرهاي پنبه‌اي پوشيده شده است، لذا در اين نوع ابرها احتمال برخورد ذرات آب با هسته‌هاي پاشيده شده خيلي پايين مي‌آيد و اين ابرها نمي‌توانند هسته‌ها را بارور كنند. در صورتي كه هواي مرطوب منطقه شديد باشد و به نقطه شبنم برسد ابرسياه تشكيل مي‌شود.

براي همين درصد پايين موفقيت، بايد ابرها را بشناسيم و اين امر ميسر نمي‌شود مگر با استفاده از نظرات و تخصص افراد متخصص.

فاخري تاكيد مي‌كند: مركز ملي نخبگان شهيد فهميده شمال غرب كشور با كمك كارشناسان و متخصصان اقدام به بررسي و امكان سنجي طرحي براي حل اين مشكل كردند. اين طرح كه به طرح هارپ معروف است دربرگيرنده تكنيك‌هاي نويني براي باروركردن اشعه كيهاني و بارش باران است. اين اشعه كه از ستارگان و خورشيد نشات مي‌گيرد در بارش باران و همينطور باروركردن هسته تاثير زيادي دارد.اين كارشناس راه مطمئن ديگر براي تامين آب درياچه اروميه را درياي خزر مي‌داند و مي‌گويد: در اين صورت از درياي خزر مي‌توانيم حوزه به حوزه به صورت كالبدهاي سرپوشيده آب آورده و پس از پمپاژ و تونل كني در نزديك درياچه آب را به اروميه منتقل كنيم البته اين امر منوط به صرف هزينه بسيار بالاست. آبرساني از ارس نيز بحث ديگري است كه حتي مي‌توانيم مسير آنها را طوري تعيين كنيم كه در اولويت اول از آب ارس استفاده كنيم و بعد از آن مسير، از آب خزر بهره‌مند شويم.

سعيده دلال عليپور / جام‌جم تبريز</TEXT>
</DOC>
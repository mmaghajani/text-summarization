<?xml version="1.0" encoding="utf-8" ?>
<DOC>
<DOCNO>484</DOCNO>
<DATE-TIME>1390/01/28</DATE-TIME>
<CATEGORY>اجتماعی</CATEGORY>
<TITLE>هشدار نماينده مردم اروميه در مجلس:
خیزش سونامی نمک از شوره‌زاری به‌نام دریاچه ارومیه</TITLE>
<SUMMARY></SUMMARY>
<NARRATIVE></NARRATIVE>
<TEXT>
محیط زیست > فجایع  - نماینده مردم ارومیه در مجلس شورای اسلامی از خطر انفجار بمب 8 تا 10 میلیارد تنی نمک در دریاچه ارومیه خبرداد.

سیدسلمان ذاکر در گفت‌وگو با ایسنا افزود: با وزش بادهای فصلی در زمین‌های اطراف دریاچه ارومیه نمک‌های موجود که بر اثر خشکی دریاچه به‌وجود آمده است خسارات جبران‌ناپذیری را به کشور، شهرهای استان و حتی کشورهای همسایه ازجمله ترکیه و عراق به‌وجود می‌آورد. وی با بیان اینکه تاکنون 6 هزار هکتار از دریاچه ارومیه به شوره‌زار تبدیل شده است، اظهارکرد: با ادامه این روند و خشکی روز افزون دریاچه ارومیه خطر وقوع سونامی نمک افزایش می‌یابد. نماینده مردم ارومیه در مجلس شورای اسلامی تصریح کرد: مسئولین استانی و کشوری به جای صرف قدرت برای علاج و درمان آسیب، باید برای پیشگیری آن اقدام نمایند چراکه سرکوب این سونامی نیازمند هزاران میلیارد تومان هزینه است.

ذاکر در ادامه با اشاره به اینکه بنا به گفته کارشناسان دریاچه ارومیه تا 3 تا 5 سال دیگر به‌طور کامل خشک می‌شود، گفت: مرگ تدریجی دریاچه ارومیه به مرحله آشکارا رسیده و این فاجعه نشانه کوتاهی در نجات آن است. وی اظهار کرد: نجات دریاچه ارومیه همت و تلاش مضاعف مردم و مسئولین استانی را می‌طلبد به‌گونه‌ای که باید جهاد اقتصادی در استان، سال احیای دریاچه ارومیه باشد.
ذاکر به پیامدهای ناشی از مرگ دریاچه ارومیه نیز اشاره و عنوان کرد: کاهش روزافزون کشاورزی، تهدید سلامت انسان‌ها، افزایش مهاجرت‌های بی‌رویه و از همه مهم‌تر نابودی محیط‌زیست را می‌توان از جمله خطرات این خشکی دانست. نماینده مردم ارومیه در مجلس شورای اسلامی افزود: مرگ دریاچه ارومیه، مرگ نشاط آذربایجان‌غربی است و موجب ثبت چهره سیاه بر تاریخ استان قلمداد می‌شود.</TEXT>
</DOC>
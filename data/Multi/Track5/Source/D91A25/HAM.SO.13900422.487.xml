<?xml version="1.0" encoding="utf-8" ?>
<DOC>
<DOCNO>487</DOCNO>
<DATE-TIME>1390/04/22</DATE-TIME>
<CATEGORY>اجتماعی</CATEGORY>
<TITLE>توقف سد‌سازی‌ در حوزه دریاچه ارومیه </TITLE>
<SUMMARY></SUMMARY>
<NARRATIVE></NARRATIVE>
<TEXT>
اقتصاد > انرژی  - گروه اقتصادی:
وزیر نیرو از توقف سدسازی در بخش‌های بالادستی دریاچه ارومیه در استان آذربایجان غربی خبر داد.

به گزارش همشهری، چند ماهی است خشک شدن نیمی از دریاچه ارومیه نگرانی شدیدی را در بین مردم و مسئولان ایجاد کرده و در این راستا هرچند کند اما راه‌های مختلفی برای نجات دریاچه ارومیه اندیشیده شده است. تازه‌ترین راهکار که دیروز ازسوی وزیر نیرو مطرح شد، توقف عملیات سد‌سازی‌ در حوزه آبی دریاچه ارومیه است. مجید نامجو گفت: براساس برنامه‌ریزی‌های صورت گرفته، فعلا مطالعه روی آن سدهایی که در بالادست دریاچه ارومیه قرار دارند، متوقف شده و از اولویت ردیف اجرایی خارج شده‌اند.

به گزارش پایگاه اطلاع‌رسانی دولت، وی افزود: در کارگروهی که دولت برای دریاچه ارومیه تشکیل داد، مصوب شد برای رفع مشکلات زیست‌محیطی و کم آبی دریاچه ارومیه تا زمانی‌که وضع دریاچه به‌تعادل برسد، وزارت نیرو طرح‌های بالادستی خود را در این منطقه متوقف کند. نامجو با بیان اینکه سد‌سازی‌ در سایر نقاط کشور در حال مطالعه و اجراست، خاطرنشان کرد: منتظر طرح جامع منابع آب هستیم تا بتوانیم براساس مطالعاتی که در آن طرح انجام شده، تصمیم کلی را در این باره اتخاذ کنیم، اما در سایر مناطق کشور فعالیت روی هیچ سدی متوقف نشده است و همه چیز طبق روال عادی پیش می‌رود.</TEXT>
</DOC>
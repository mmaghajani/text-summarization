<?xml version="1.0" encoding="utf-8" ?>
<DOC>
<DOCNO>482</DOCNO>
<DATE-TIME>1389/01/18</DATE-TIME>
<CATEGORY>اجتماعی</CATEGORY>
<TITLE>دریاچه ارومیه به دریاچه‌های‌ کوچک‌تر تقسیم می‌شود</TITLE>
<SUMMARY></SUMMARY>
<NARRATIVE></NARRATIVE>
<TEXT>
محیط زیست > منابع‌طبیعی  - گروه استان‌ها:
دبیر شورای پژوهشی اداره کل محیط‌زیست آذربایجان‌غربی تبدیل کشاورزی سنتی به مدرن در استان را از راهکارهای مقابله با خشکی دریاچه ارومیه دانست.

جباری بروز خشکسالی‌های پیاپی از سال 75، کاهش حجم آب ورودی به دریاچه، اقدام  برای  تبدیل زمین‌های دیم به آبی در سال‌های اخیر، ساخت سد و کشاورزی مصرفی را از  مهمترین عوامل اصلی خشکسالی دریاچه ارومیه عنوان کرد.

وی باروری ابرها، انتقال آب از حوزه‌های دیگر، تبدیل کشاورزی سنتی و مصرفی استان به شیوه‌های مدرن، افزایش راندمان آبیاری و بهبود الگوی کشت را ازجمله راهکارها و برنامه‌های پیشنهادی برای پیشگیری از خشکی دریاچه ارومیه در سال‌های آتی برشمرد.
کارشناس مسئول زیستگاه‌های اداره کل محیط‌زیست استان با اعلام اینکه خشک شدن این دریاچه از داخل به سمت بیرون شکل گرفته است، تصریح کرد: «در سال‌های اخیر آب این دریاچه 20 میلیارد متر مکعب کاهش یافته است.»

وی با بیان اینکه حجم آب دریاچه ارومیه باید 31 میلیارد مترمکعب باشد، حجم فعلی آب این دریاچه را 10 میلیارد مترمکعب عنوان کرد و گفت که امکان بازگشت این حجم آب به دریاچه در کوتاه‌مدت وجود ندارد.

این کارشناس معتقد است که دریاچه ارومیه به هیچ وجه به‌طور کامل خشک نمی‌شود، اما امکان تقسیم آن به دریاچه‌های کوچک‌تر وجود دارد.</TEXT>
</DOC>
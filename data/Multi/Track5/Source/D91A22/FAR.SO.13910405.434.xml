<?xml version="1.0" encoding="utf-8" ?>
<DOC>
<DOCNO>434</DOCNO>
<DATE-TIME>1391/04/05</DATE-TIME>
<CATEGORY>اجتماعی</CATEGORY>
<TITLE>رئیس کمیسیون اقتصادی مجلس:
ظرفیت اشتغال 10 میلیون نفر در صنعت فرش کشور وجود دارد</TITLE>
<SUMMARY>خبرگزاری فارس: رئیس کمیسیون اقتصادی مجلس شورای اسلامی با بیان اینکه در حال حاضر ظرفیت اشتغال 10 میلیون نفر در صنعت فرش دستبافت کشور وجود دارد، تاکید کرد: صنایع‌دستی این ظرفیت را دارد که فقر و بیکاری را از جامعه ما ریشه‌کن کند.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از تبریز، ارسلان فتحی‌پور ظهر امروز در حاشیه بازدید از نمایشگاه بین‌المللی صنایع‌دستی جاده ابریشم تبریز در گفت‌وگو با خبرنگاران اظهار کرد: صنایع‌دستی در طول تاریخ توانسته بحث‌های اقتصادی را مدیریت کرده و رفته رفته با تغییر ماهیت به شکل فعلی درآید.

وی اضافه کرد: صنایع‌دستی می‌تواند سفیران فرهنگی و سیاسی کشور محسوب شود و می‌توان با ارائه این آثار در بازارهای جهانی با معرفی کشورمان نقش آن را در اقتصاد خانواده‌ها نیز افزایش داد.

فتحی‌پور عنوان کرد: صنایع‌دستی می‌تواند به‌عنوان یک نوع از مشاغل خانگی که مصوبه مجلس نیز است مورد استفاده قرار گیرد و با پرداخت تسهیلاتی جزئی اشتغال ایجاد کرده و بهره‌وری را افزایش دهد.

نماینده مردم کلیبر و هوراند با بیان اینکه صنایع‌دستی این ظرفیت را دارد که فقر و بیکاری را از جامعه ریشه‌کن کند، تصریح کرد: برای توسعه این بخش باید سهم صنایع‌دستی از درآمد یارانه‌ها مشخص شده و بر تحقق بودجه‌های تخصیص داده شده به این بخش نظارت شود.

وی اضافه کرد: صنایع‌دستی با اهمیت‌ترین شاخص اقتصادی آذربایجان‌شرقی کشور می‌تواند محسوب شود و باید از ظرفیت‌های آن بیشترین بهره‌برداری را به‌عمل آورد و همه مردم را در توسعه این بخش دخیل کرد.

رئیس کمیسیون اقتصادی مجلس با بیان اینکه در حال حاضر 10 میلیون نفر اشتغال در زمینه فرش دستباف وجود دارد، تاکید کرد: اگر توسعه صنایع‌دستی کشور را پیگیری کنیم می‌توانیم سهم اشتغال فرش را به دو برابر افزایش دهیم. 

انتهای پیام/ل20/ف4004</TEXT>
</DOC>
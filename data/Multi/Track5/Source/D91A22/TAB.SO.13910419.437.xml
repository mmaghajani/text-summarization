<?xml version="1.0" encoding="utf-8" ?>
<DOC>
<DOCNO>437</DOCNO>
<DATE-TIME>1391/04/19</DATE-TIME>
<CATEGORY>اجتماعی</CATEGORY>
<TITLE>راهکارهای نمایندگان برای کاهش بیکاری </TITLE>
<SUMMARY>هر چند مقام معظم رهبری همواره بر لزوم توجه به مشکلات جوانان و به ویژه مسأله اشتغال و ازدواج آنها، بارها به مسئولین تأکید کرده‌اند، اما متأسفانه، کمتر روزی پیش می‌آید که یکی از نمایندگان از افزایش بیکاری در حوزه‌های انتخابیه‌اش گلایه نکند.</SUMMARY>
<NARRATIVE></NARRATIVE>
<TEXT>
نزدیک به دو سال است، رئیس دولت وعده داده که دو و نیم میلیون فرصت شغلی ایجاد کند؛ اما به اذعان نمایندگان مجلس شورای اسلامی، دولت نتوانسته به این وعده خود کار کند.

به گزارش «تابناک»، سیدباقر حسینی، نماینده مردم زابل، زهک و هیرمند، در گفت‌و‌گو با «تابناک» ضمن انتقاد از بیکاری جوانان منطقه، دلیل اصلی ناکامی دولت در کاهش نرخ بیکاری را ضعف دولت در اجرای قوانین می‌داند و اظهار داشت: منطقه زابل و زهک، پتانسیل لازم برای ایجاد اشتغال مردم خودش را دارد، ولی متأسفانه ‌اجرا نشدن مصوبات دولتی، حل مشکلات را به تعویق می‌اندازد. پنج سال از مصوبه منطقه ویژه اقتصادی این حوزه می‌گذرد، ولی معلوم نیست، چرا این دست مصوبات اجرایی نمی‌شوند‍!

براستی چرا دولتمردان به این گوشه از کشور توجه لازم را ندارند؟!
 
از جمله مواردی که‌ بیشتر نمایندگان، دلیل گسترش بیکاری کنونی می‌دانند، نیمه کاره رها شدن پروژه‌های دولتی است. بسیاری از پروژه‌های که در دولت کنونی و دولت‌های گذشته کلنگ آن‌ها به زمین خورده و میلیارد‌ها تومان از بیت‌المال برای به ثمر رسیدن آن‌ها هزینه شده است.

حسینی با تأکید بر اینکه دولت برای اینکه بتواند نرخ بیکاری را کاهش دهد، باید به رشد زیرساخت‌های عمرانی کشور، بیش از پیش توجه کند، گفت: یکی از مواردی که باید به آن توجه شود، فعال کردن شهرک‌های صنعتی، کارخانه‌ها و کارگاه‌های تولیدی است که همه در سال‌های اخیر تعطیل شده‌اند. با توجه به بودجه‌ای که دولت اختصاص داده و با جذب اعتبارات لازم، باید به بخش صنعت زابل کمک کرد تا خود را بازسازی کند.

وی در ادامه خاطرنشان کرد: پس از آنکه واردات دام در انحصار برخی از مسئولان قرار گرفت، کشتارگاه زابل تعطیل و در نتیجه، نزدیک ۱۵۰ نفر بیکار شدند؛ بنابراین، شایسته نیست به محرومیت بیشتر این خطه دامن زده شود.

حجت‌الاسلام سید مهدی موسوی‌نژاد، نماینده مردم بوشهر در مجلس شورای اسلامی، نیز از دیگر نمایندگانی است که وضعیت اشتغال جوانان را نگران کننده دانسته و بر این باور است در سال تولید ملی، باید به بخش کشاورزی توجه بیشتری شود تا افزون بر حل مشکل زندگی کشاورزان، معضل اشتغال هم بهبود پیدا کند.

این عضو فراکسیون روحانیون مجلس نهم که راهکار کاهش بیکاری را استفاده از ظرفیت‌ کشاورزی برمی‌شمرد، در ادامه افزود: ‌استفاده نکردن از ظرفیت تولید داخل کشور نیز بسیار نگران‌کننده است. متأسفانه نگاه ما بیشتر به سمت واردات است تا صادرات.
در سال تولید ملی، باید به این مقوله توجه شود، کشاورزان ما که در استان به تولید خرما مشغولند، اگر بتوانند مشتقات این محصول را چون شیرینی یا مواد خوراکی که با این محصول درست می‌شود، تولید کنند، علاوه بر طرف شدن مشکل خرید محصول از کشاورزان و حل مشکلات معیشتی آنان، بخش بزرگی از مشکل اشتغال هم در استان بهبود می‌یابد.

البته این تنها نمایندگان نیستند که در کنار انتقاد از وضعیت اشتغال جوانان، راهکارهایی را برای کاهش بیکاری ارائه می‌دهند. اساتید دانشگاهی، کار‌شناسان و فعالان اقتصادی به ویژه کارآفرینان، بار‌ها تکیه بر ظرفیت‌های داخلی را، راه برون رفت از این معضل عنوان کرده‌اند؛ اما متأسفانه، «گوش اگر گوش تو و ناله اگر ناله ماست؛ آنچه البته به جایی نرسد فریاد است».</TEXT>
</DOC>
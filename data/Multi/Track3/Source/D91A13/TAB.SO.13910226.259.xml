<?xml version="1.0" encoding="utf-8" ?>
<DOC>
<DOCNO>259</DOCNO>
<DATE-TIME>1391/02/26</DATE-TIME>
<CATEGORY>اجتماعی</CATEGORY>
<TITLE>قيمت اينترنت ملي كنترل مي‌شود؟ </TITLE>
<SUMMARY>در حال حاضر كاربران اينترنت خدمات خود را از يك شبكه خارجي سرویس مي‌گيرند و با توجه به اینکه اکثر سایت‌های ایرانی در خارج از کشور میزبانی می‌شوند کاربران برای دسترسی به خدمات مورد نیاز خود باید از طریق شبکه‌های زیرساختی به سرورهای خارج از کشور متصل شوند تا به سایت مورد نظر خود دسترسی پیدا کنند.</SUMMARY>
<NARRATIVE></NARRATIVE>
<TEXT>
يك كارشناس فناوري اطلاعات معتقد است: اگرچه راه‌اندازي شبكه ملي اينترنت مي‌تواند سرعت دسترسي به اطلاعات و همچنین امنیت را به مراتب افزايش دهد اما لازم است قيمت اين شبكه هم كنترل و در حمايت‌هاي لازم از كاربران انجام شود تا مشکل گرانی دسترسی به اینترنت جهانی که هم‌اکنون با آن مواجهیم در این شبکه تکرار نشود.

محسن قدم‌ياري در گفت‌وگو با ايسنا، اظهار كرد: این گرانی تا حدودی با توجه به بحث محدوديت‌هاي بين‌المللي و همچنین نبود زیرساخت مناسب جهت کنترل و سرویس‌دهی، قابل قبول بود اما امیدواریم که با توجه به راه اندازی اینترنت ملی مشکل گرانی و هم‌چنین سرعت پایین دسترسی به اینترنت تا حد زیادی برطرف شود.

وي همچنين يادآور شد: در حال حاضر كاربران اينترنت خدمات خود را از يك شبكه خارجي سرویس مي‌گيرند و با توجه به اینکه اکثر سایت‌های ایرانی در خارج از کشور میزبانی می‌شوند کاربران برای دسترسی به خدمات مورد نیاز خود باید از طریق شبکه‌های زیرساختی به سرورهای خارج از کشور متصل شوند تا به سایت مورد نظر خود دسترسی پیدا کنند.

قدم‌ياري ادامه داد: از سوي ديگر برخی از سایت‌هایي که در داخل ایران میزبانی می‌شوند باید بازهم با استفاده از شبکه‌های واسط به سایت مورد نظر خود دسترسی پیدا کنند که با توجه به پهنای باندی که ارتباط اینترنت ایران را تامین می‌کند باز هم با پايين بودن سرعت روبرو هستیم.

او ادامه داد: اما با راه‌اندازي این شبكه ملي، كاربران مي‌توانند سايت‌هاي داخلي که برروی این شبکه میزبانی می‌شوند را بدون اتصال به سرورها و شبکه‌های زیرساختی خارجي و با استفاده از شبکه اینترنت ملی که ایجاد شده مورد دسترسی قرار دهند.

اين كارشناس فن آوري اطلاعات اظهار كرد: با توجه به اینکه قرار بود در این شبکه به جای ارتباطات ماهواره‌يی و رادیويی که وابستگی زیادی به شرایط جوی (یکی از عوامل مهم در اختلالات اینترنتی) دارند، از خطوط فیبر نوری استفاد شود، قطعا اين موضوع موجب افزايش سرعت در دسترسي به اين سايت‌ها مي‌شود.

وي ادامه داد: براي اتصال به سرورهاي خارجي لازم بود كه بخش عمده‌ای از پهناي باند براي انتقال اين اطلاعات مورد استفاده قرار گيرد. به همين دليل پهناي باند محدود شده و دسترسي به داده‌ها با كندي مواجه می‌شد اما با راه‌اندازی این شبکه و میزبانی سایت‌های داخلی برروی آن، علاوه بر افزایش سرعت دسترسی به سایت‌های داخلی، بخش قابل توجهی از پهنای باندی که قرار است ارتباط ایران را با سایر جهان برقرار كند، آزاد می‌شود.

وي خاطر نشان كرد: این موضوع خود می‌تواند زمینه‌ساز کاهش هزینه‌های پرداختی به شرکت‌های خارجی جهت تامین این پهنای باند، باشد و هم اینکه بتواند مدیریت بهتری در پاسخ‌دهی به نیاز روزافزون دسترسی به اینترنت را در برداشته باشد.

او اظهار كرد: اين اقدام سياسي نيست چراكه اين شبكه نوعي زيرساخت اساسی در دنیای ارتباطات محسوب مي‌شود كه ما از مدت‌ها پيش به آن نياز داشتيم.

وي با تاكيد بر اين كه راه‌اندازي اينترنت ملی محدوديتي در دسترسي به سايت‌ها ايجاد نكرده و اين شبكه فاقد معناي محدوديتي از این نقطه نظر است، ادامه داد: ممكن است عده‌اي بر اين باور باشند كه شبكه ملي به منظور پالايش بيش‌تر طراحي شده اما نظارت‌ها در تمام دنيا وجود دارد و مختص ايران نيست و درنهايت سلامت و امنیت بيشتر شبكه و جامعه را به همراه دارد.

اين كارشناس فناوري اطلاعات در بخش پاياني صحبت‌هاي خود خاطرنشان كرد: حتي از نظر امنيتي هم راه‌اندازي اين شبكه مي‌تواند شرايط بهتري فراهم كند چراكه با راه‌اندازي شبكه‌اي در داخل كشور امكان نظارت بيش‌تري وجود دارد و پيگيري جرايم اينترنتي با سرعت و مدیریت بيش‌تر و بهتری دنبال مي‌شود.

وي در عين حال يادآور شد: در حال حاضر داده‌هاي سايت برخي سازمان‌ها در سرورهای خارج از كشور میزبانی می‌شود كه اين موضوع احتمال سوءاستفاده از اطلاعات را به دنبال دارد اما در صورتي كه داده‌ها در داخل كشور برروي سايت‌ها قرار بگيرند اين مشكل تا حدودی نيز برطرف خواهد شد.
</TEXT>
</DOC>
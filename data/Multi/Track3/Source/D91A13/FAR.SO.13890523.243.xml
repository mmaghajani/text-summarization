<?xml version="1.0" encoding="utf-8" ?>
<DOC>
<DOCNO>243</DOCNO>
<DATE-TIME>1389/05/23</DATE-TIME>
<CATEGORY>اجتماعی</CATEGORY>
<TITLE>قائم مقام فناوري وزير ارتباطات در گفت‌وگو با فارس خبر داد: 
پهناي باند 20 مگابيتي منازل براي اينترنت، بازي و مشاهده فيلم</TITLE>
<SUMMARY>خبرگزاري فارس: قائم مقام وزير ارتباطات در فناوري و امور بين‌الملل گفت: ارائه حداقل 20 مگابيت بر ثانيه پهناي باند براي منازل قطعي شده كه اين پهناي باند با سرويس‌هاي اينترنت، بازي، مكالمه، ويدئو درخواستي با كيفيت HD و تلويزيون اينترنتي پر مي‌شود.
</SUMMARY>
<NARRATIVE></NARRATIVE>
<TEXT>
مهدي اخوان بهابادي در گفت‌وگو با خبرنگار فناوري اطلاعات خبرگزاري فارس، گفت: ايده‌اي كه از ابتداي دولت دهم مطرح شد، رساندن فيبر نوري به منازل با هدف افزايش پهناي باند بود. وي گفت: پهناي باند نيز نه در حد 128k و 256k، بلكه با عدد چند ده مگابيت بر ثانيه، كه كف 20 مگابيت بر ثانيه فعلاً قطعي شده كه اين عرض باند به درب منازل تحويل داده مي‌شود و با ارائه سرويس‌هاي متعددي كه تا يك سال پيش حتي به ذهن‌ها نيز خطور نمي‌كرد، اين عرض باند پوشش داده و پر مي‌شود؛ يعني اين عرض باند را خالي به در خانه مردم نخواهيم برد. اخوان ادامه داد: فيبر به در منازل مي‌آيد؛ داخل خانه يك setup box وجود دارد كه اين كانكشن برقرار مي‌شود و انواع سرويس‌ها داخل‌ شبكه ملي وجود دارد. قائم مقام وزير ارتباطات در فناوري و امور بين‌الملل در پاسخ به اين سؤال كه ابتدا فيبر به در منازل مي‌آيد يا محتوي آماده مي‌شود، گفت: قطعاً هر دو به‌صورت موازي انجام خواهد شد؛ رسيدن فيبر و توليد سرويس همزمان خواهد بود؛ زماني كه فيبر به در منازل برسد بايد سرويس‌ها را بتوان روي آن ارائه داد. * اينترنت، بازي، مكالمه، ويدئو درخواستي با كيفيت HD و تلويزيون اينترنتي در شبكه ملي اطلاعات اخوان با اشاره به ارائه سرويس‌هاي IPTV،Video on demand ،VOIP، GAMINIG و اينترنت، در شبكه ملي اطلاعات، گفت: سرويس IPTV يكي از سرويس‌هاي اصلي روي اين پهناي باند است؛ Video on demand (ويدئو درخواستي) يكي از سرويس‌هاي در نظر گرفته شده است و به جاي اينكه مردم از بازار CD و DVD بخرند مي‌توانند داخل خانه فيلم‌هاي مورد نظر خود را ببينند. وي توضيح داد: به دليل اينكه سرعت اين شبكه بسيار بالاست، مردم مي‌توانند روي همان فضايي كه به‌غلط مصطلح اينترنت گفته مي‌شود، فيلم درخواستي خود را به صورت آنلاين انتخاب كنند و ببينند كه دو نوع كيفيت SD و HD نيز براي آن در نظر گرفته شده است. * ارتباطات تلفن خارج و داخل از طريق شبكه ملي اطلاعات قائم مقام وزير ارتباطات در فناوري و امور بين‌الملل گفت: از ديگر سرويس‌هاي در نظر گرفته شده در شبكه ملي اطلاعات بحث voip است كه مردم مي‌توانند ارتباطات تلفني و مكالمه را روي اين شبكه داشته باشند و ارتباطات تلفني نياز به بستر جداگانه‌اي ندارد. وي در پاسخ به اين سؤال كه آيا ارتباطات خارجي را نيز شامل مي‌شود، گفت: زماني كه صحبت از ارتباطات صوت‌ مي‌كنيم تفاوتي بين داخل و خارج وجود ندارد. اخوان در جواب اينكه "شبكه داخلي است"، اظهار داشت: اما به ترافيك بين‌المللي متصل است. * اينترنت يكي از سرويس‌هاي شبكه ملي اطلاعات مي‌شود قائم مقام وزير ارتباطات در فناوري و امور بين‌الملل افزود: پرداخت‌هاي الكترونيكي از ديگر سرويس‌هاي ديده شده در اين شبكه است. وي ادامه داد: همچنين بحث gaming (بازي - سرگرمي) در دنيا يكي از بزرگترين تجارت‌هاست كه كاربران مي‌توانند بحث بازي‌ها را نيز روي اين شبكه به‌صورت آنلاين داشته باشند. اخوان خاطرنشان كرد: علاوه بر اين‌ سرويس‌ها، استفاده‌هاي عادي و دسترسي‌هايي كه مردم به اينترنت دارند نيز وجود خواهد داشت. * شبكه ملي اطلاعات چيزي شبيه اينترنت است اخوان در پاسخ به اين سوال كه شبكه ملي اطلاعات با تمام سرويس‌هايش براي مردم چه شكلي است، و وقتي فيبر نوري جاي دو رشته سيم مسي را بگيرد و شبكه از اينترنت به "ملي اطلاعات" تغيير كند، مردم پشت مانيتور كامپيوترهايشان چه چيزي مي‌بينند، گفت: كاربر همان فضاي اينترنت را مي‌بينيد، انتخاب نمي‌كند كه شبكه داخلي يا خارجي تنظيم شود؛ مانند الآن كه وقتي به يك سايت مراجعه مي‌كنيد مطمئن نيستيد كه ميزباني اين سايت در كجاست و اينكه از داخل يا خارج ايران اداره ‌شود براي كاربر تفاوتي ندارد. وي با بيان اينكه سعي در تقويت سرويس‌هاي داخل ايران داريم، خاطرنشان كرد: نمي‌توانيم به ازاي هر كاربر 20 مگ ترافيك بين‌المللي داشته باشيم، اما با ترافيك داخل مي‌توانيم. به گزارش فارس، اخوان پيش از اين اعلام كرده بود: به‌دليل وسعت پروژه در گام اول هدف‌گذاري براي نيمي از خانوارها تعيين شده و اميدواريم با حمايت دولت و رئيس‌جمهور اين پروژه هر چه سريعتر آغاز به‌كار كند. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>247</DOCNO>
<DATE-TIME>1390/08/30</DATE-TIME>
<CATEGORY>اجتماعی</CATEGORY>
<TITLE>وعده جديد وزير ارتباطات
سرعت اینترنت در ایران 75 برابر می‌شود </TITLE>
<SUMMARY></SUMMARY>
<NARRATIVE></NARRATIVE>
<TEXT>
ارتباطات > اینترنت  - همشهری آنلاین:
وزیر ارتباطات و فناوری اطلاعات گفت: امیدواریم افزایش 75 برابری سرعت اینترنت را در شبکه ملی اطلاعات به مردم ارائه کنیم.

رضا تقی پور با اشاره به اینکه امروز افزایش 75 برابری سرعت اینترنت در شبکه ملی اطلاعات آزمایش شد افزود: این شبکه برای انواع خدمات از جمله خدمات دولت الکترونیک و در زمینه‌های مختلف تجارت، کسب و کار و بانکداری کاربرد دارد.

وی به افتتاح طرح‌های مخابراتی اشاره و اضافه کرد: این طرح‌ها گام‌های اولیه در توسعه شبکه ملی اطلاعات و طرح اصلی شبکه ipmpls  است.

وزیر ارتباطات و فناوری اطلاعات با بیان اینکه آغاز به کار ظرفیت پهنای باند کشور به 500 گیگابیت بر ثانیه که به عنوان زیرساخت شبکه ملی اطلاعات است امروز اعلام شد گفت: ارتقاء و توسعه مرکز ارتباطات بین الملل با فناوری‌های جدید و ایجاد درگاه تلفن اینترنتی برای ارتباطات بین الملل از طرح‌هایی بود که افتتاح شد.

وی ادامه داد: این طرح‌ها می‌تواند موجب توسعه ارتباطات به ویژه در زمینه کیفیت ارتباطات بین‌الملل و ارتقای ظرفیت داخل کشور برای ارتباطات دیتا باشد.
          
 چطور اینترنت کار می‌کند؟ / آشنایی با وب‌سایت /

بر اساس گزارش واحد مرکزی خبر، وزیر ارتباطات و فناوری اطلاعات گفت: شبکه ملی اطلاعات از پروتکل اینترنت استفاده و پهنای باند لازم را برای همه کاربردهای اینترنتی در داخل کشور فراهم می‌کند.

تقی پور با بیان اینکه امروز زیرساخت این شبکه را فراهم کردیم افزود: تکلیف ما در برنامه پنجم توسعه این است که پهنای باند زیاد را به درب منازل و همه کسب و کارها، بنگاه‌ها و ادارات ارائه کنیم.

بهره برداری از 2746 طرح مخابراتی از جمله طرح های زیرساخت ارتباطی و  و پست بانک امروز با حضور رئیس جمهور آغاز شد.
</TEXT>
</DOC>
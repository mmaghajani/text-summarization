<?xml version="1.0" encoding="utf-8" ?>
<DOC>
<DOCNO>225</DOCNO>
<DATE-TIME>1389/12/05</DATE-TIME>
<CATEGORY>سیاسی</CATEGORY>
<TITLE>پس از یک هفته سکوت؛آمریکا و اتحادیه اروپا در اندیشه حمله نظامی به لیبی </TITLE>
<SUMMARY>وی تأکید کرد: هدف اعزام نیرو به لیبی، حفظ منافع اروپا در این کشور و انتقال اتباع اروپایی از لیبی است و نیروهای نظامی در امور دیگری دخالت نخواهند کرد، افزون بر این که ناتو نگران هدف قرار گرفتن نیروهای خود در لیبی توسط نظامیان هوادار «قذافی» نیز هست و این موضوع مشکل اصلی ناتو به شمار می رود.</SUMMARY>
<NARRATIVE></NARRATIVE>
<TEXT>
سرویس بین الملل ـ یک مقام بلندپایه پنتاگون به «سی.ان.ان» گفت: آمریکا برای فرستادن نیرو به لیبی برای کمک به مردم و جلوگیری از کشتار جمعی مردم آماده می شود!

به گزارش «تابناک»، این مقام بلندپایه که تمایلی به افشای نام خود نداشت، افزود: اکنون تنها به گزینه نظامی می اندیشیم، زیرا وضعیت لیبی، نشان می دهد که دیپلماسی راه به جایی نمی برد.

وی افزود: اکنون باید رئیس جمهور تصمیم نهایی را صادر کند، زیرا آمریکایی های ساکن لیبی و همچنین منافع آمریکا در لیبی در معرض خطر هستند و مردم لیبی نیز دچار نسل کشی شده اند.
 
موضع گیری این مقام آمریکایی، در حالی صورت می گیرد که واشنگتن پس از یک هفته خونریزی وحشیانه «قذافی» در برابر وی موضع گرفته و خواهان توقف این اقدامات شد.

«سی.ان.ان» می افزاید: تا کنون دستور فرستادن نیروی نظامی به لیبی صادر نشده، زیرا برخی مقامات پنتاگون بر این باورند، چنانچه نیروی نظامی به لیبی رهسپار شود، «قذافی» حوزه جنگ با مردم را گسترش خواهد و به بهانه دخالت نیروهای خارجی به سرکوب شدیدتر مردم خواهد پرداخت.

در همین حال، «رویترز» نیز نوشت: اتحادیه اروپایی در حال بررسی امکان اعزام نیرو به لیبی است.

«ویلیام هیگ»، وزیر دفاع انگلیس نیز گفت: با مقامات ناتو گفت وگوهایی کرده ایم و شیوه های فرستادن نیروی نظامی به لیبی را بررسی کرده ایم.

وی تأکید کرد: هدف اعزام نیرو به لیبی، حفظ منافع اروپا در این کشور و انتقال اتباع اروپایی از لیبی است و نیروهای نظامی در امور دیگری دخالت نخواهند کرد، افزون بر اینکه ناتو نگران هدف قرار گرفتن نیروهای خود در لیبی به دست نظامیان هوادار «قذافی» نیز هست و این موضوع مشکل اصلی ناتو به شمار می رود.

همچنین «دیوید کامرون»، نخست وزیر انگلیس نیز گفت: باید هر چه سریعتر شهروندان اروپا از لیبی بیرون روند، زیرا همه ارتباطات این افراد با خانواده هایشان قطع شده است.
 
اما در همین حال، یک سیاستمدار لیبیایی با انتقاد از سکوت مجامع بین المللی در برابر جنایت هایی که «قذافی» در حق مردم مرتکب می شود، خاطرنشان کرد: ملت لیبی با دخالت نظامی بین المللی در این کشور موافق نیست، زیرا خود به تنهایی می تواند علیه «قذافی» به پیروزی برسد.

«محمد فایز جبریل»، از سیاستمداران مخالف دولت لیبی در گفت وگو با شبکه خبری العالم اظهار داشت: قذافی وارد فاز اجرای تهدیدهای خود شده و برای این کار، مزدورانی را از چاد و دیگر کشورهای آفریقایی اجیر کرده و آنها را به شهرهای گوناگون لیبی آورده است.
 
وی از «ادریس دبی»، رییس جمهور چاد، خواست تا جلوی مزدور گیری «قذافی» از این کشور را بگیرد و در این زمینه، مسئولیت پذیرانه عمل کند تا امکان برقراری روابط بهتر میان دو کشور در آینده فراهم شود.
 
جبریل سپس با انتقاد از سکوت کشورهای عربی در قبال آنچه در لیبی رخ می دهد، گفت: آنها برای متوقف کردن جنایت های این جلاد در حق ملت لیبی، هیچ کاری نمی کنند.
 
وی افزود: جامعه جهانی، ناچار خواهد شد، اقداماتی جدی در قبال رخدادهای لیبی و جنایات رژیم حاکم بر این کشور انجام دهد و آن گاه هر گونه پشتیبانی از قذافی و عواملش را ممنوع و آنها را به طور روشنی محکوم کرده، به دادگاه های جنایی تحویل دهد.
 
این سیاستمدار لیبیایی خاطرنشان کرد: ملت لیبی هیچ گونه دخالت نظامی خارجی در این کشور را نمی پذیرد، زیرا انقلابیون قادر به محقق ساختن پیروزی ضد قذافی هستند.
 
جبریل در پایان سخنرانی اخیر «قذافی» را سست ترین سخنرانی وی در تاریخ 42 ساله حکومتش بر لیبی ارزیابی کرد و گفت: او از سیاست سرکوب و کشتار ملت بهره برد و برای همین، باید او را رییس باندی جنایتکار دانست.</TEXT>
</DOC>
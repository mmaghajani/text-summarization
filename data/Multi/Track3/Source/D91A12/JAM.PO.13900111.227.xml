<?xml version="1.0" encoding="utf-8" ?>
<DOC>
<DOCNO>227</DOCNO>
<DATE-TIME>1390/01/11</DATE-TIME>
<CATEGORY>سیاسی</CATEGORY>
<TITLE>وزير خارجه ليبي به لندن پناهنده شد </TITLE>
<SUMMARY>جام جم آنلاين: موسي كوسا، وزير امور خارجه ليبي در اعتراض به حملات نيروهاي قذافي به غيرنظاميان به لندن پناهنده شد.</SUMMARY>
<NARRATIVE></NARRATIVE>
<TEXT>
به گزارش ايسنا به نقل از خبرگزاري رويترز، موسي كوسا، وزير امور خارجه ليبي كه ازنزديك‌ترين مشاوران معمر قذافي و نيز رئيس سابق سازمان جاسوسي اين كشور بود روز چهارشنبه پس از ارائه استعفاي خود عازم انگليس شد.

يك منبع دولت انگليس استعفاي وي را به عنوان يك "ضربه چشمگير" براي دولت قذافي خواند.

عبدالرحمن محمد شغلم، وزير خارجه سابق ليبي نيز گفت موسي بخشي از ستون فقرات رژيم بوده و از اركان اصلي دولت محسوب مي‌شد.

با گذشت يك ماه از آغاز درگيري‌ها و مخالفت‌ها با دولت 41 ساله قذافي، كوسا آخرين وزيري بود كه استعفاي خود را اعلام كرد.

يك سخنگوي وزارت خارجه انگليس طي بيانيه‌اي گفت: كوسا يكي از برجسته‌ترين چهره‌هاي دولت قذافي محسوب شده و در جامعه بين‌المللي نماينده كشور ليبي به شمار مي‌آمد اما در حال حاضر وي تمايلي به سمت قبلي خود ندارد.

كوسا روز دوشنبه با عبور از مرز وارد تونس شد و از آنجا از طريق يك فرودگاه تجاري به انگلستان پرواز كرد.

سخنگوي وزارت خارجه انگليس افزود: وي با خواست خود به انگليس آمده و به ما گفته است كه استعفا داده است.

نومن بنوتمن، يكي از تحليلگران هسته مشاوران انگليس گفت: كوسا به دنبال پناهندگي در انگليس است و از دولت قذافي استعفا داده است. او از حملات رژيم قذافي به غير نظاميان به هيچ وجه حمايت نمي‌كند و كاملا از اين مساله ناراضي است.

يكي از سخنگويان دولت ليبي با رد استعفاي كوسا اعلام كرد كه وي براي انجام يك ماموريت ديپلماتيك به انگليس سفر كرده است.

يكي از مزاياي بالقوه فرار كوسا براي دولتهاي غربي اين است كه چنانچه وي بخواهد اطلاعات خود را در اختيار آنها بگذارد، مي‌تواند اطلاعات ارزشمندي را درباره عملكرد دولت قذافي و نقاط ضعف آن كه به ويژه براي براندازي حكومت وي مفيد خواهد بود فراهم نمايد.

مقامات رسمي انگليس نيز مايلند بدانند كوسا چه نقشي را در ائتلاف مخالفان قذافي ايفا خواهد كرد.

چند تن ديگر از وزرا و سفيراني كه از شروع ناآرامي‌ها در ليبي استعفا كرده‌اند به اين ائتلاف پيوسته‌اند.

يك ديپلمات غربي گفت: استعفاي كوسا حائز اهميت است. زيرا پيامي را براي طرفداران قذافي در بر دارد مبني بر اينكه آنها هم مي‌توانند دست از حمايت وي بردارند، حتي اگردر كشتار خونين مخالفان وي نقش داشته باشند.

وزارت خارجه انگليس اعلام كرد: ما طرفداران قذافي را تشويق مي‌كنيم او را ترك كنند و آينده بهتري را براي ليبي رقم بزنند تا انجام اصلاحات حقيقي و سياسي ممكن شود.

عبدالرحمن محمد شلغم، وزير خارجه سابق ليبي و نماينده سابق اين كشور در سازمان ملل به شبكه الجزيره گفت كه كوسا "جعبه سياه" دولت قذافي بوده و با فرار او كار اين دولت به پايان رسيده است.

هيلاري كلينتون، وزير امور خارجه آمريكا اوايل ماه ميلادي جاري به شبكه تلويزيوني اي.بي.سي اعلام كرد كه از اين موضوع مطلع بوده كه نزديكان قذافي سعي داشتند با آنها ارتباط برقرار كنند.
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>229</DOCNO>
<DATE-TIME>1390/01/22</DATE-TIME>
<CATEGORY>سیاسی</CATEGORY>
<TITLE>مخالفان ليبي طرح صلح اتحاديه آفريقا را بررسي مي‌كنند </TITLE>
<SUMMARY>جام جم آنلاين: هیات نمایندگی اتحادیه آفریقا طرح صلح خود را به رهبران مخالفان دولت لیبی، در شهر بنغازی داده است.این هیات امیدوار است که با قبول این طرح از طرف مخالفان دولت بتواند به هشت هفته جنگ در لیبی پایان دهد.</SUMMARY>
<NARRATIVE></NARRATIVE>
<TEXT>
اتحادیه آفریقا می گوید که دولت لیبی این طرح را پذیرفته است. این هیات روز یکشنبه با سرهنگ قذافی ملاقات کرد.

مخالفان دولت لیبی قول داده اند که این طرح را بررسی کنند، اما تاکید کرده اند که اگر معمر قذافی حاضر به کناره گیری نشود و نیروهای خود را عقب نکشد، آنها هم آتش بس را نخواهند پذیرفت.

ماموریت اتحادیه آفریقا

جاکوب زوما، رئیس جمهوری آفریقای جنوبی همراه با سه رهبر دیگر آفریقایی با تهیه طرحی برای پایان دادن به درگیری ها در لیبی به این کشور رفتند.

آنها روز یکشنبه 10 آوريل در طرابلس با معمر قذافی ملاقات کردند و طرح خود را به او ارائه کردند.

طرح صلح اتحادیه آفریقا شامل آتش بس فوری، گشایش کانال ارسال کمک های بشردوستانه و آغاز گفتگوی مخالفان با دولت لیبی است.

زوما گفت: "هیات برادر (سرهنگ قذافی) نقشه راهی که ما ارائه کردیم را پذیرفته است."

او پس از ساعتها مذاکره با مقام های لیبی گفت که جزئیات این طرح صلح با صدور بیانیه ای اعلام خواهد شد.

هیات اتحادیه آفریقا شامل نمایندگان پنج کشور است.

جاکوب زوما رئیس جمهور آفریقای جنوبی، محمد عبدالعزیز رئیس جمهوری موریتانی، آمادو تومانی توره رئیس جمهوری مالی، دنیس ساسو نگسو رئیس جمهوری کنگو و هنری اولیم اوکلو وزیر خارجه اوگاندا در این هیات حضور دارند.

اتحادیه اروپا وساطت این هیات آفریقایی را در کشمکش های لیبی تائید کرده است.

اما پیش شرط مخالفان حکومت لیبی برای کناره گیری معمر قذافی و خانواده اش این ماموریت را بسیار دشوار کرده است.

در مرحله فعلی مذاکره دو طرف برای یافتن راهی بسوی دموکراسی ممکن به نظر نمی رسد.</TEXT>
</DOC>
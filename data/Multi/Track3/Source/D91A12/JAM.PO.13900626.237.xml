<?xml version="1.0" encoding="utf-8" ?>
<DOC>
<DOCNO>237</DOCNO>
<DATE-TIME>1390/06/26</DATE-TIME>
<CATEGORY>سیاسی</CATEGORY>
<TITLE>کرسي ليبي در سازمان ملل در اختيار شوراي ملي انتقالي</TITLE>
<SUMMARY>جام جم آنلاين: سازمان ملل متحد با وجود مخالفت برخي کشورهای آمریکای لاتین و آفریقا، موافقت کرد که نمایندگان دولت موقت لیبی (شورای ملی انتقالی) در مجمع عمومی در کرسی این کشور را در اختيار بگیرند.</SUMMARY>
<NARRATIVE></NARRATIVE>
<TEXT>
به گزارش خبرگزاري فرانسه، مجمع عمومی سازمان ملل متحد روز جمعه 16 سپتامبربا تصویب قطعنامه ای کرسی لیبی در این سازمان را به شورای ملی انتقالی واگذار كرد.صد وچهارده کشور به قطعنامۀ مجمع عمومی سازمان ملل رأی موافق و چهارده کشور رأی مخالف دادند.

انتقال کرسی لیبی به شورای ملی انتقالی به مصطفی عبدالجلیل، رئیس این شورا اجازه می دهد که در  نشست سالانۀ مجمع عمومی شرکت کند. این نشست از هفتۀ آینده شروع می شود.

ساعاتی پیش از این رویداد، یکی از فرماندهان نیروهای شورای ملی انتقالی از تصرف نیمی از شهر سرت، زادگاه قذافی و یکی از آخرین سنگرهای طرفداران او خبر داد.

ابراهیم صهیب ضمن اعلام این خبر افزود: نیروهای مخالفان ساير مناطق شهر سرت را به زودي تصرف خواهند كرد.

انقلابیون لیبی دیروز (پنجشنبه) وارد شهر سرت شده اند و روز جمعه نبرد میان آنان و نیروهای طرفدار معمر قذافی کماکان و به شدت ادامه دارد. در این میان شبکۀ تلویزیونی الجزیره اعلام کرد نیروهای شورای ملی انتقالی لیبی فرودگاه سرت را نیز که در 10 کیلومتری شهر قراردارد به تصرف خود درآورده اند.

همزمان با نبرد برای تصرف شهر سرت، نیروهای وفادار به شورای ملی انتقالی به جنگ برای در دست گرفتن کنترل شهر بنی ولید در 170 کیلومتری جنوب شرق طرابلس، پایتخت لیبی ادامه می دهند. سخنگوی نظامی شورای ملی انتقالی روز جمعه از ورود نیروهای تحت فرمان این شورا به شهربنی ولید خبر داد و گفت در حال حاضر در جریان جزئیات عملیات قرار ندارد.

با اين حال، خبر می رسد که نیروهای هوادار دولت موقت لیبی وارد شهر بنی‌ولید شده و با مقاومت شدید طرفداران معمر قذافی روبرو شده‌اند.

مخالفان به شدت تلاش می‌کنند که خود را به مرکز بنی‌ولید برسانند، شهری که از آخرین مواضع سرهنگ قذافی است. دود غلیظی بر فراز شهر بنی‌ولید دیده می‌شود.

مهلتی که مخالفان مسلح معمر قذافی برای خروج هواداران او از بنی‌ولید تعیین کرده بودند، ساعاتی پیش به پایان رسید.

حملات اخیر به شهرهای بنی‌ولید و سرت می‌تواند نشانه آن باشد که جنگ برای به دست گرفتن کنترل کامل لیبی وارد مرحله سرنوشت سازی شده است.

وضعیت ده‌ها هزار غیرنظامی که تصور می‌شود هنوز در این دو شهر به سر می‌برند، موجب نگرانی شدیدی شده است. دسترسی ساکنان این دو شهر به آذوقه، آب و برق بسیار محدود است.

هفته پیش نیروهای مخالف معمر قذافی گفتند که فقط چند ساعت تا رسیدن به مرکز بنی‌ولید فاصله دارند. این شهر چندین هفته است که در محاصره این نیروهاست، اما نیروهای هوادار معمر قذافی در مقابل مخالفان مقاومت نشان داده‌ و حتی موفق به عقب راندن آنها شدند.</TEXT>
</DOC>
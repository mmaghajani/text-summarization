<?xml version="1.0" encoding="utf-8" ?>
<DOC>
<DOCNO>234</DOCNO>
<DATE-TIME>1390/05/21</DATE-TIME>
<CATEGORY>سیاسی</CATEGORY>
<TITLE>تحول در جبهه مخالفان قذافي </TITLE>
<SUMMARY>يک کارشناس مي‌گويد، جناح مخالفان قذافي را دو گروه غربگرا و اسلام‌گرا تشکيل مي‌دهند و اين امر اختلافاتي را در ميان انقلابيون ليبي رقم زده است. </SUMMARY>
<NARRATIVE></NARRATIVE>
<TEXT>
مخالفان قذافي براي رسيدن به نقطه تحولي در عمليات نظامي هنوز فاصله زيادي دارند و قذافي نيز هنوز از همه نيروي خود در حمله به مناطق تحت تصرف مخالفان استفاده نکرده است. نتايج حملات هوايي ناتو به طرابلس و برخي نقاط بحراني در ليبي هنوز روشن نمي‌کند که زيربناي ارتش ليبي چنان صدمه خورده باشد که نتواند از سلاح‌هاي مهمي همچون موشک‌هاي اسکاد استفاده برد.

ترور عبدالفتاح يونس، وزير سابق کشور ليبي و رئيس ستاد ارتش آزاديبخش اين کشور، اختلاف ميان مخالفان ديکتاتور ليبي را عميق‌تر کرده است؛ تا جايي که شوراي انتقالي دستور انحلال دولت مخالفان را صادر کرد. وظيفه اين دولت در بنغازي اجراي سياست‌هايي است که شوراي انتقالي تعريف و تعيين مي‌کند.

رياست دولت منحل شده به عهده محمود جبريل بود. اعضاي آن را بيشتر کساني تشکيل مي‌دادند كه از تبعيدگاه‌هاي خود در امريكا و اروپا برگشته بودند، مانند خود محمود جبريل يا محمود شمام (وزير تبليغات) يا علي عيساوي (وزير امور خارجه) و علي ترهوني (وزير نفت).

هنوز شوراي انتقالي، به رهبري مصطفي عبدالجليل، نتوانسته است پاسخ قانع كننده‌اي درباره ترور عبدالفتاح يونس به افکار عمومي و طرفداران و افراد قبيله وي بدهد که معتقدند شوراي انتقالي مسئول کشته شدن اوست. تا كنون اين روايت بيشتر مقبوليت دارد كه عبدالفتاح يونس را گردان «ابوعبيده جراح» ترور كرده است كه به داشتن گرايش‌هاي اسلامي تندروانه نزديک به طالبان افغانستان و سازمان القاعده معروف است.

يونس از ابتداي کودتاي قذافي در سال 1969 در کنار او قرار داشت و مدت‌ها رياست سازمان امنيت داخلي و اخيرا وزارت کشور را به عهده گرفت که در هر دو سمت وظيفه اصلي وي سرکوب مخالفان قذافي و مخصوصا افرادي بود که اينک در جبهه‌هاي جنگ با سربازان قذافي مي‌جنگند و او فرماندهي آن‎ها را بر عهده داشت. اين احتمال وجود دارد که قربانيان سابق از وي انتقام گرفته باشند. رژيم قذافي نيز بيشتر مايل است که اسلام‎گرايان تندرو و القاعده مسئول اين ترور شناخته شوند. پسر بزرگ قذافي روز بعد از قتل يونس، اعلام کرد که دولت با اين دسته از اسلام‎گرايان براي نابودي افراد از غرب آمده به توافق رسيده است.

اين احتمال نيز وجود دارد که عبدالفتاح يونس را کساني کشته باشند که از ارتش ليبي فرار مي‎کنند و به مخالفان مي‌پيوندند. برخي از اين افراد از جانب قذافي مأموريت دارند که در ميان مخالفان نفوذ کنند.

اختلاف ميان دو جناح اسلامي و غربي در شوراي انتقالي و دولت قبلي و كل مخالفان قذافي زياد است.

اين اختلافات با مصاحبه سيف الاسلام قذافي با نيويورك تايمز شدت گرفت كه در آن مدعي شد با دكتر علي الصلابي در حال مذاكره است. وي به عنوان رهبري اسلامي در ميان مخالفان قذافي شناخته مي‌شود. خود صلابي به اجراي چنين مذاكراتي اعتراف كرد، ولي رسيدن به توافق با رژيم قذافي را نادرست خواند.

جناح غربي در حالي نقش عمده‌اي در كشاندن پاي پيمان ناتو به ليبي ايفا كرد، كه برخي اسلام‎گرايان با اين مداخله موافق نيستند. همچنين اقدام شوراي انتقالي در پذيرفتن برنارد هنري لوي، صهيونيست معروف فرانسوي و ادعاي وي مبني بر بردن پيام از شوراي انتقالي براي نخست وزير رژيم اسرائيل به خشم جناح اسلامي دامن زد؛ گرچه شوراي انتقالي اين ادعاي لوي را کذب خواند.

جناح اسلامي وزنه سنگين‌تر در ميان مخالفان قذافي است و به بسياري از افراد دولتي بريده از قذافي اطمينان و اعتماد ندارد و حتي خواستار محاكمه برخي از آن‎ها به سبب مشاركت در جنايات رژيم قذافي است. برخي از رهبران اين جناح همكاري با پيمان ناتو را رد مي‌كنند و خواستار رسيدن به راه حلي بر اساس كناره‎گيري قذافي و جلوگيري از خون‎ريزي بيشتر در كشور هستند. اين جناح با ديده ترديد به سكولارهاي آمده از غرب نگاه مي‌كند؛ بويژه زماني كه اين عده از تدوين قانون اساسي جديد همسان كشورهاي غربي سخن به ميان آوردند كه برخي از اصول آن‎ها با قوانين اسلام منافات دارد.

بيشتر رزمندگان مخالف قذافي را نيز اسلامگرايان تشكيل مي‌دهند، در حالي كه جناح آمده از غرب بيشتر بر نحوه گسترش مناسبات خارجي و شناسايي جهاني شوراي انتقالي متمركز است كه البته به موفقيت‌هايي نيز رسيده است که به دنبال آن امريكا و اتحاديه اروپا اين شورا را به عنوان سخنگوي ليبي به رسميت مي‌شناسند.

دولت جديد مخالفان قذافي دوباره به رياست محمود جبريل تشكيل مي‌شود، ولي با اين شرط كه وي وقت بيشتري را در بنغازي و ليبي بگذراند، چه او و تعداد زيادي از وزيرانش بيشتر در خارج از كشور ومخصوصا قطر مستقر هستنند. احتمالا دولت جديد كمتر از قبل از غرب آمدگان استفاده خواهد كرد.

امريکا و اتحاديه اروپا در پشت ماشين نظامي خود (ارتش ناتو) پناه گرفته‌اند و نمي‌توانند ديگر از راه رفته بازگردند. هيچ‎کدام اطميناني به آينده ليبي بعد از قذافي ندارند. بعد از شکست غرب در پيش بيني انقلاب‌هاي تونس و مصر، سياست‌هاي امريکا و اروپا نشان مي‌دهد که هنوز درک درستي از وقايع کشورهاي عربي ندارند. اگر غرب منتظر است که ـ بعد از کمک به سقوط قذافي يا بشار اسد ـ رژيم‌هايي دموکرات در ليبي يا سوريه پا بگيرد، بايد به تجربه عراق بنگرد. بغداد به متحد اصلي دمشق تبديل شده و سرکوب خيزش مردم در بحرين را محکوم مي‌کند، جزيره‌اي کوچک که امريکا هنوز از رژيم آن براي حفظ پايگاه دريايي خود حمايت مي‌کند.

آيا ممکن است رخدادهاي جاري ليبي به مانعي در راه امريکا و اتحاديه اروپا در تلاش براي تغيير رژيم در سوريه تبديل شود؟
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>235</DOCNO>
<DATE-TIME>1390/06/04</DATE-TIME>
<CATEGORY>سیاسی</CATEGORY>
<TITLE>لیبی با 20 هزار کشته آزاد شد</TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > آفریقا  - گروه بین‌الملل:
درحالی‌که جنگ در نقاطی از طرابلس میان انقلابیون و نیروهای وفادار به معمر قذافی همچنان ادامه دارد و اثری از او و خانواده‌اش هنوز یافت نشده‌است، شورای انتقالی از ورود به طرابلس و تشکیل دولت موقت لیبی ظرف 24 ساعت آینده خبر می‌دهد.

 رئیس شورای انتقالی لیبی دیروز از کشته‌شدن 20 هزار نفر از مردم این کشور در جریان درگیری‌های اخیر خبر داد و گفت: بازسازی لیبی 10 سال طول می‌کشد. در همین حال منابع خبری از حضور افسران اطلاعاتی و جاسوسی انگلیسی و آلمانی در طرابلس برای کمک به یافتن قذافی خبر داده‌اند. دیروز هواپیماهای انگلیسی پناهگاه زیرزمینی قذافی در شهر زادگاهش سرت را هدف حمله قرار دادند.

دیروز یکی دیگر از ساختمان‌هایی که تصور می‌شد قذافی و خانواده‌اش در آن پنهان شده‌باشند در طرابلس به تصرف مخالفان درآمد. اما اثری از آنها یافت نشد. در همین حال با توجه به انتشار اخباری از اعمال خشونت از سوی نیروهای قذافی و مخالفان در روزهای اخیر، سازمان ملل از هر دو طرف خواست خویشتن‌دار باشند. شورای امنیت سازمان ملل پنجشنبه شب 1.5 میلیارد دلار از دارایی‌های بلوکه شده لیبی را آزاد کرد و در اختیار مخالفان قرار داد. شورای انتقالی لیبی درخواست کرده که مقدار بیشتری از دارایی‌های بلوکه شده این کشور آزاد شود تا هزینه‌های مربوط به حقوق کارمندان و تهیه سلاح و برقراری امنیت در شهرها تامین شود. اما به‌نظر می‌رسد جامعه جهانی چندان راغب نیست که میلیون‌ها دلار بلوکه شده لیبی را به‌طور یکجا در اختیار مخالفان قرار دهد. اکنون یکی از نگرانی‌ها درباره وضعیت پایتخت کمبود آب و غذا و داروست.

قذافی با ذخایر طلا فرار کرده

رئیس سابق بانک مرکزی رژیم معمر قذافی در مصاحبه‌ای گفت که رهبر لیبی برای حفاظت از خود و ایجاد آشوب در میان قبایل این کشور اقدام به فروختن بخشی از ذخایر طلای لیبی خواهد کرد. به گزارش خبرگزاری فرانسه، قذافی در روزهای اخیر برای حفظ طرفدارانش به آنها چندین تن طلا پیشکش کرده‌است. گفته می‌شود پسران او هم که در روزهای نخست تصرف طرابلس توسط انقلابیون دستگیر شده بودند با دادن رشوه طلا آزاد شدند. گفته‌ می‌شود ذخایر طلای طرابلس بیش از 10 میلیارد دلار است.

کشفیات مقر قذافی از عکس‌های رایس تا انبار غذا

تصرف مقر قذافی در باب‌العزیزیه، مخالفان و خبرنگاران را به کشفیات جالبی از کار و زندگی قذافی رسانده‌است. یکی از این کشفیات آلبوم عکس‌های کاندولیزا رایس وزیر خارجه پیشین آمریکاست. خانم رایس چند بار میهمان ویژه قذافی در باب‌العزیزیه و مورد علاقه دیکتاتور لیبی بوده‌است. قذافی او را دختر عزیز آفریقا می‌نامید. دیروز خبرنگاران رسانه‌های مختلف به سراغ رایس رفتند تا از او در این باره سؤال کنند. اما او به هیچ‌یک از خبرنگاران جواب نداد.

از دیگر کشفیات این مقر انباری عظیم از غذا و داروست. به گزارش شبکه خبری الجزیره، این انبار غذایی برای سیر کردن دو برابر جمعیت 1700 هزار نفری طرابلس کافی است. همچنین اسناد موجود در مقر قذافی نشان می‌دهد که او در هفته‌های قبل از شروع حملات ناتو، تلاش و رایزنی گسترده‌ای برای جلوگیری از وقوع این حملات انجام داده‌است. از جمله این تلاش‌ها پرداخت رشوه به یکی از نمایندگان کنگره آمریکا و رایزنی با مقامات اروپایی و حتی تماس تلفنی با این رهبران بوده‌است.</TEXT>
</DOC>
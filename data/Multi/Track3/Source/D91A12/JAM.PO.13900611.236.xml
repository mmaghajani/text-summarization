<?xml version="1.0" encoding="utf-8" ?>
<DOC>
<DOCNO>236</DOCNO>
<DATE-TIME>1390/06/11</DATE-TIME>
<CATEGORY>سیاسی</CATEGORY>
<TITLE>درنشست پاريس اعلام شد:همبستگي60 کشور با ليبي</TITLE>
<SUMMARY>جام جم آنلاين: در پاریس نمایندگان 60 کشور و سازمان بین‌المللی اعلام کردند که خود را در برابر آینده لیبی مسئول می‌دانند و آماده هستند به خروج این کشور از بحران سیاسی کمک کنند. قرار است که به زودی اقدامات تحریمی علیه لیبی پایان ‌یابد.</SUMMARY>
<NARRATIVE></NARRATIVE>
<TEXT>
به گزارش دويچه وله، شامگاه پنجشنبه اول سپتامبر نشست بین‌المللی "دوستان لیبی" برای بررسی آینده این کشور با میزبانی مشترک نیکلا سارکوزی، رئیس جمهور فرانسه و دیوید کامرون، نخست وزیر بریتانیا در پاریس برگزار شد.

سران فرانسه و بریتانیا در کنفرانس مطبوعاتی پس از پایان نشست گفتند که شرکت‌کنندگان در کنفرانس از ادامه حملات هوایی ناتو در لیبی تا زمانی که معمر قذافی تسلیم نشده است، حمایت می‌کنند. آنها تأکید کردند که حملات ناتو به لیبی با مصوبه شورای امنیت سازمان ملل متحد و با هدف حمایت از مردم بی‌دفاع لیبی صورت می‌گیرد.

شرکت‌کنندگان در کنفرانس پاریس موافقت کردند تا دارای‌های مسدود شده‌ لیبی آزاد شود. هم اکنون اولین مبالغ نقدی به سوی لیبی روان شده و به زودی تا 15 میلیارد دلار دارایی‌های مسدود شده در بانک‌های غربی به "شورای انتقالی" داده خواهد شد.

 پیروزی، دستاورد مبارزات مردم لیبی

نیکلا سرکوزی تأکید کرد که در برانداختن حکومت قذافی، "مردم دلیر لیبی" نقش اصلی را داشتنند و نیروهای پیمان ناتو تنها یاور آنها بودند. او همچنین گفت که معمر قذافی باید دستگیر شود و این حق مردم لیبی است که تصمیم بگیرند او در کدام دادگاه محاکمه شود.

رئیس جمهور فرانسه توصیه کرد که مردم لیبی باید از نفرت و انتقام دوری کنند و با برقراری آشتی ملی به سوی سازندگی گام بردارند. او گفت که جامعه بین‌المللی در مبارزه با رژیم قذافی از حمایت "دوستان عرب" برخوردار بوده است. نیکلا سرکوزی به طور مشخص از کشورهای اردن و قطر و امارات نام برد.

در پایان نشست مصطفی عبدالجلیل، رهبر شورای انتقالی لیبی، گفت که قیام مردم لیبی بر دیکتاتوری قذافی به پیروزی رسیده است. او از جامعه بین‌المللی برای حمایت از انقلابیون لیبی تشکر کرد. او همچنین گفت که هدف اصلی برقراری نظامی مردم‌سالار است؛ مردم لیبی باید به قانون احترام بگذارند و با آشتی و تفاهم آینده کشور را بنا کنند.

هیلاری کلینتون، وزیر امور خارجه ایالات متحده، در سخنرانی خود تصریح کرد که پیروزی در جنگ به معنای پیروزی صلح نیست. به گفته خانم کلینتون هنوز برای برقراری ثبات و امنیت در لیبی تلاش فراوان لازم است. او گفت که در حرکت مردم لیبی به سوی دموکراسی آمریکا در کنار آنهاست و برای هرگونه کمکی آماده است تا آینده این کشور بدون قهر و خشونت شکل بگیرد.

خانم کلینتون نیز تأکید کرد تا زمانی که جان شهروندان لیبی در خطر است، عملیات نظامی ناتو ادامه خواهد یافت. وزیر خارجه آمریکا تقاضا کرد که کرسی لیبی در سازمان ملل متحد به شورای انتقالی لیبی داده شود.

نمایندگان چین و روسیه نیز در این نشست شرکت داشتند. دولت روسیه روز پنج‌شنبه شورای ملی انتقالی لیبی را به عنوان نماینده مشروع مردم لیبی به رسمیت شناخت. چین نیز به اقدامی مشابه دست زده است.

از سوی دولت الجزایر نیز نماینده‌ای در نشست پاریس حضور داشت، هرچند این کشور هنوز "شورای انتقالی" را به رسمیت نشناخته است. الجزایر گفته است که باید مطمئن شود که "شورای انتقالی لیبی" برای حفظ ثبات و امنیت راهکارهایی سنجیده در پیش دارد. در روزهای گذشته رابطه الجزایر با انقلابیون کشور همسایه تیره بوده، زیرا الجزایر به برخی از اعضای خانواده قذافی پناه داده است.

پیش‌گیری از "فاجعه انسانی"

بان کی مون، دبیر کل سازمان ملل متحد، در سخنانی نسبت به خطرات آینده در لیبی هشدار داد. او گفت که سازمان ملل هرچه زودتر هیئتی را برای بررسی شرایط انسانی به لیبی خواهد فرستاد. او افزود که از ماه فوریه تا کنون حدود 860 هزار نفر لیبی را ترک کرده‌اند، که بیشتر آنها کارگران خارجی بوده‌اند.

دبیر کل سازمان ملل یادآوری کرد که مردم لیبی به خدمات و امدادهای فوری نیاز دارند، زیرا بر اثر جنگ و ناامنی بسیاری از تأسیسات زیرساختی کشور آسیب دیده است. حمل و نقل با مشکل روبرو شده و مردم از کمبود آب آشامیدنی رنج می‌برند.

قذافی: برای جنگ طولانی آماده‌ام!

قذافی در پیامی تازه طرفداران خود را به مقاومت مسلحانه و آمادگی برای "جنگی طولانی" فرا خواند و گفت که مبارزان باید «برای آزادی لیبی مبارزه کنند و اگر لازم باشد به خاطر این هدف، میهن را به آتش بکشند».

وی در چهارمین نواری که از زمان سقوط پایتخت کشور، طرابلس از سوی او منتشر شده، تأکید می‌کند که انقلابیون لیبی و پیمان ناتو قادر نیستند قبایل مسلح و مردم مسلح لیبی را شکست دهند.

قذافی که با بیانی عصبی سخن می‌گفت، مخالفان خود را "راهزن و مزدور و عامل خارجی" خواند و مدعی شد که آنها دچار نفاق و تفرقه هستند و به خاطر چنددستگی به زودی شکست خواهند خورد.

روز پنجشنبه اول سپتامبر یکی از افسران بلندپایه "شورای انتقالی ملی لیبی" اظهار داشت که به نظر او رهبر پیشین لیبی در شهر بنی‌ولید در 150 کیلومتری پایتخت در دل منطقه اي بیابانی مخفی شده است.

گفته می‌شود که قذافی هفته گذشته، سه روز پس از سقوط پایتخت طرابلس به همراه پسرش سیف‌الاسلام و عبدالله السنوسی، رئیس سازمان امنیت لیبی، به شهر بنی‌ولید رفته است. اقامتگاه اصلی رهبر لیبی در پایتخت مجتمع "باب العزیزیه" بود که روز 21 اوت به دست انقلابیون افتاد.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>238</DOCNO>
<DATE-TIME>1390/07/28</DATE-TIME>
<CATEGORY>سیاسی</CATEGORY>
<TITLE>سقوط کامل شهر سرت:ليبي به‌دست انقلابيون افتاد </TITLE>
<SUMMARY>جام جم آنلاين: با تصرف آخرین پایگاه مقاومت مزدوران دیکتاتور لیبی، انقلابیون این کشور نام خود را پس از مردم تونس و مصر به عنوان سومین پیروز انقلاب های عربی به ثبت رساندند.</SUMMARY>
<NARRATIVE></NARRATIVE>
<TEXT>
پرونده انقلاب مردم لیبی علیه معمر قذافی با گذشت هفت ماه از آغاز آن سرانجام امروز پنج شنبه بسته شد.

انقلابیون لیبی که طی روزهای گذشته بر حملات خود به زادگاه قذافی شدت بخشیده بودند با شکست آخرین بازماندگان هواداران ديكتاتور در زادگاه وی بر تمام این کشور مسلط شدند.

بر این اساس، از ساعتی پیش و با فرار بازمانده مزدوران قذافی از مواضعشان در شهر سرت ، انقلابیون با به اهتزاز درآورن پرچم جدید لیبی بر فراز ساختمان های این شهر به جشن و شادی پرداخته و تصاویر و پرچم رژیم قذافی را به آتش کشیدند.

در همین حال با تسلط انقلابیون بر آخرین موضع مقاومت طرفداران قذافی و در حالی که هنوز هیچ مقام رسمی این خبر را تایید نکرده رسانه های جهان با انتشار اخبار این واقعه از پایان جنگ داخلی در لیبی و پیروزی انقلاب این کشور خبر دادند.

به این ترتیب لیبی پس از تونس و مصر سومین کشوری است که در نتیجه قیام های مردمی منطقه به رژیم دیکتاتوری دیرپای خود پایان می دهد.

این در حالی است که با وجود تسلط کامل انقلابیون بر لیبی، آنها نتوانسته اند معمر قذافی و اعضای خانواده و مقامات کلیدی رژیم وی را دستگیر کنند.

هر چند گزارش هایی در مورد محل اختفای دیکتاتور و فرزندانش در خاک لیبی منتشر شده اما به گفته مقامات شورای عالی انتقالی اين كشور، دستگیری این افراد در اولویت کارهای این شورا نیست.(مهر)
</TEXT>
</DOC>
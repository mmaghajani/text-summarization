<?xml version="1.0" encoding="utf-8" ?>
<DOC>
<DOCNO>264</DOCNO>
<DATE-TIME>1390/08/30</DATE-TIME>
<CATEGORY>ورزشی</CATEGORY>
<TITLE>نارضايتي ولاسكو از بازي شاگردانش مقابل كوبا
ایران، حریف نایب قهرمان جهان نشد </TITLE>
<SUMMARY></SUMMARY>
<NARRATIVE></NARRATIVE>
<TEXT>
ورزش > والیبال  - بدن‌های ناآماده و خستگی بازی سنگین با ژاپن اجازه درخشش را از تیم ملی والیبال ایران مقابل کوبا گرفت و قهرمان آسیا در روز دوم مسابقات جام جهانی راحت‌تر از آنچه تصور می‌رفت در سه ست مغلوب نایب قهرمان جهان شد.


البته حرف‌های قابل تعمق ولاسکو هم در پایان این بازی در کنفرانس مطبوعاتی بیانگر خیلی از واقعیت‌ها و فاصله موجود میان تیم‌های آسیایی و اروپایی بود. سرمربی آرژانتینی تیم ملی بدون پرده‌پوشی از بازی ضعیف شاگردانش ابراز نارضایتی کرد و با اشاره به بازی خوب تیم ایران در برابر ژاپن خطاب به خبرنگاران گفت: « فکر می‌کنم تیمم برابر میزبان، انرژی زیادی صرف کرد و برای بازی با کوبا فرصت بازگشت این انرژی را نداشت. چون ما در روز اول، آخرین بازی را انجام دادیم و بلافاصله هم بازی اول روز دوم را برگزار کردیم».

ولاسکو این مسئله را از جمله مواردی دانست که بازیکنان ایران باید یاد بگیرند و افزود: «چیزهایی که از چنین تورنمنت‌هایی باید یاد بگیریم این است که هر روز یک بازی سخت داریم و باید با تمام انرژی در آن حاضر شویم. تیم من هرگز در مقابل کوبا در سطح خودش والیبال بازی نکرد. در این بازی به‌ویژه در دریافت و اسپک خیلی بد بودیم و بازیکن‌ها هم دائم با هم حرف می‌زدند!». 

اما نکته اصلی حرف‌های ولاسکو را باید در این جمله پایانی او خلاصه کرد که گفت: «ایران باید نگاهش را به والیبال تغییر بدهد و بداند که تیم‌های آسیایی تیم‌های تاپ دنیا نیستند. ایران با نگاه فعلی فقط در سطح آسیا می‌تواند خوب باشد و این البته در سطح آسیا خوب هم هست ولی برای بازی تیم‌های اروپایی و آمریکای جنوبی کافی نیست و نیاز به تغییر نگاه دارد».

تلاش دیر هنگام 

تیم ایران تقریبا با همان ترکیب ست‌های پایانی بازی با ژاپن برابر کوبا به میدان رفت و خیلی زود تفاوت‌های سطح بازی‌ آسیایی خود را با یک حریف قدرتمند جهانی ‌کاملا احساس کرد. کوبایی‌های بلند آوازه به‌رغم جوانگرایی‌، با داشتن 2 ستاره بزرگشان راموس هرناندز که عنوان بهترین بازیکن میدان را هم به‌دست آورد و ویلفردو لئون ونرو در حملات قدرتی و بیل و پردومو در زدن توپ‌های کوتاه بر خلاف بازی نخست خود که برابر لهستان غافلگیر شدند، در مصاف با ایران، بسیار پر انگیزه و جدی نشان دادند و 2 ست اول و دوم را هم بدون دردسر با نتیجه مشابه 25 بر 17 بردند. تیم کوبا در ست سوم در مواجهه با تغییر تاکتیکی دیرهنگام تیم ایران یعنی دست کشیدن از حملات کناره آنتن و به‌کارگیری بیشتر بازیکنان سرعتی (نادی و موسوی ) در حمله روی تور از منطقه 3 از خود ضعف نشان داد و تا یک‌قدمی شکست نیز پیش رفت، اما در نهایت با خوش اقبالی و روی اشتباهات فردی بازیکنان ایران ‌25 بر 22 به برتری 3 بر صفر در مجموع بازی رسید. 

در این بازی نیز ولاسکو به اجبار برای پوشاندن خلأ ضعف دفاعی از ست دوم به بعد مهدوی را جایگزین امیر حسینی کرد و نظری افشار را هم جانشین کمالوند ساخت. علیرضا نادی و مهدی بازارگرد، بهترین‌های تیم ایران در بازی با کوبا بودند که هر کدام به‌ترتیب 12 و 11 امتیاز به دست آوردند.

رویارویی با قهرمان اروپا 

تیم ایران بامداد سه‌شنبه به‌عنوان قهرمان آسیا برابر صربستان قهرمان اروپا به میدان می‌رود. اگرچه دوتیم در رده بزرگسالان تاکنون دیدار رسمی نداشته‌اند اما یک‌بار در تهران و در بازی دوستانه و به هنگام سرمربیگری گائیج، تیم ایران موفق به شکست دادن حریف خود در غیاب بازیکنان سرشناسش شد. تیم ایران با پایان یافتن بازی‌های مرحله اول همراه با ‌ تیم‌های آرژانتین، کوبا، صربستان، ژاپن و لهستان عازم شهر اساکا شد تا از روز پنجشنبه دیدارهای مرحله دوم خود را با حریفان آغاز کند.

‌نتایج روز دوم 

برزیل 3 - آمریکا یک 
روسیه 3- چین صفر 
ایتالیا 3- مصر صفر
کوبا 3 - ایران صفر
لهستان 3 - صربستان یک
آرژانتین 3 - ژاپن 2
</TEXT>
</DOC>
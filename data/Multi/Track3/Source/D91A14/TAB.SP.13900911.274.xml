<?xml version="1.0" encoding="utf-8" ?>
<DOC>
<DOCNO>274</DOCNO>
<DATE-TIME>1390/09/11</DATE-TIME>
<CATEGORY>ورزشی</CATEGORY>
<TITLE>جام جهاني واليبال - ژاپن / برزيل 3 ايران 0
والیبال ايران به برزيل باخت  </TITLE>
<SUMMARY>تيم ملي واليبال ايران در سه گيم متوالي مغلوب برزيل شد تا با پنچ پيروزي مقابل چهار شكست همچنان به 12 امتياز اكتفا كند.</SUMMARY>
<NARRATIVE></NARRATIVE>
<TEXT>
تيم ملي واليبال ايران در نهمين مسابقه خود از دوازدهمين دوره رقابت‌هاي جام‌جهاني واليبال به مصاف تيم قدرتمند برزيل رفت. ملي‌پوشان ايران پيش از اين با سه شكست مقابل كوبا، امريكا و چين و كسب پنج پيروزي مقابل ژاپن، صربستان، لهستان، آرژانتين و مصر با 12 امتياز در رتبه ششم جدول رده‌بندي قرار داشتند. در مقابل تيم واليبال برزيل به عنوان يكي از مدعيان قهرماني با 16 امتياز در رده چهارم جاي گرفته‌بود. زرد پوشان برزيل براي قرار گرفتن در جمع سه تيم برتر اين رقابت‌ها و كسب سهميه المپيك انگيزه‌هاي زيادي براي پيروزي بر شاگردان ولاسكو داشتند و براي كسب هر سه امتياز اين ديدار به مصاف ايران آمده بودند.


به گزارش ایسنا، تركيب تيم ملي واليبال ايران در آغاز اين ديدار بازيكناني چون محمد موسوي، حمزه زريني، عليرضانادي ، مهدي مهدوي، مهدي بازارگرد و آرش كمالوند و فرهاد ظريف(ليبرو) تشكيل مي‌دادند. پس از اينكه امير حسيني در تمرين روز گذشته مصدوم شد خوليو ولاسكو مجبور شد تا در آغاز اين ديدار از مهدي مهدوي (پاسور دوم) در تركيب اصلي بهره ببرد.


محمد عباسي وزير ورزش و جوانان و همچنين محمدرضا داورزني رئيس فدراسيون واليبال براي تماشاي اين ديدار در سالن اصلي واليبال شهر توكيو حاضر شده‌بودند.


گيم نخست:


تيم واليبال ايران در آغاز اين ديدار نمايش خوبي داشت و موفق شد در امتياز‌هاي ابتدايي، بازي پاياپايي را مقابل بازيكنان نامدار برزيل ارائه دهد. اما چند اشتباه فردي در آبشار و دريافت برزيل را جلو انداخت. درخشش جيبا ستاره واليبال جهان و پروازهاي خيره كننده وي همراه با سرويس‌هاي پرشي لوكاس اختلاف امتيازها را تا وقت استراحت فني اول به عدد چهار به نفع برزيل رساند. در مقابل آرش كمالوند كه بعد از سه ديدار بار ديگر به ميدان آمده بود بسيار باانگيزه ظاهر شد با آبشارهاي قدرتي خود بارها سد دفاعي حريف را شكست. مهدوي در نقش پاسور خيلي خوب كار مي‌كرد و پاس‌هاي بدون نقصي را براي كمالوند و بازارگرد مي‌فرستاد. دفاع روي تور نادي و موسوي به سختي مقابل مهاجمان بلند قامت برزيل تسليم مي‌شد اما زردپوشان برزيل با نمايش يك بازي بسته اجازه ندادند اختلاف امتيازها جبران شود و گيم نخست را با نتيجه25-20 به سود خود تمام كردند.


گيم دوم:


ملي‌پوشان واليبال ايران در گيم دوم بسيار كم اشتباه ظاهر شدند. دريافت‌هاي خوب حمزه زريني، ارسال‌هاي خوب مهدوي و آبشارهاي تماشايي از كمالوند و بازارگرد موجب شد تا تيم قدرتمند برزيل در امتياز 11 از ايران عقب بيافتد. اما زرد پوشان برزيل به سادگي تسليم نمي‌شدند و با نهايت استفاده از اشتباه‌هاي دفاع روي تور ايران خيلي زود چند امتياز گرفتند و بلافاصله پنج امتياز از ايران جلو افتادند. موراگاتي و لوكاس از چپ و راست زمين ايران را آماج حملات قرار داده بودند. ولاسكو امير غفور را به ميدان فرستاد. اين تعويض به كمك تيم ايران آمد. با هوشمندي غفور خط دفاع مستحكم و سه نفره برزيلي‌ها بارها فرو ريخت. آرش كشاورزي و نظري افشار تعويض‌هاي بعدي ولاسكو بودند تا شايد تيم ايران كه خوب حمله مي‌كرد در دريافت هم بهتر عمل كند. تيم ايران خوب بازي مي‌كرد اما نمي‌توانست بازيكنان سركش و تيم هماهنگ برزيل را شكست دهد. تيم حرفه‌اي برزيل همچنان برتري خود را حفظ كرد تا اين گيم را نيز با امتياز 25-18 به سود خود تمام كند.


گيم سوم:


تيم ايران بيشتر سرويس‌ها را به منطقه چهار زمين حريف مي‌فرستاد. مهدوي سعي مي‌كرد تا با ارسال پاس‌هاي رو به عقب دفاع نفوذ ناپذير برزيلي‌ها را فريب دهد . اگر چه اين تاكنيك چند بار به كمك تيم ايران آمد اما پوشش خوب برزيلي‌ها در پشت خط دفاعي برزيل اجازه نداد ايران از حريف پيش بيافتد. دريافت‌هاي عالي از برزيل و هماهنگي مثال زدني بازيكنان اين تيم موجب مي‌شد تا شاگردان ولاسكو تا هشت امتياز از حريف خود عقب بيافتند. سرويس‌هاي تماشايي غفور هم دفاع مي‌شد. برزيل با اختلاف 10 امتياز از ايران جلو افتاد و از همين جا براي قهرماني دورخيز كرده‌بود. رزنده مربي نامدار برزيل كه در كسب عنوان پرافتخارترين مربي واليبال جهان با ولاسكو رقابت دارد حال مصاف رودررو را به سود خود تمام مي‌كرد. جيبا سرويس‌هاي بي‌نقصي را به نمايش مي‌گذاشت و با آبشارهاي پرقدرت خود دريافت كننده‌هاي ايران را دچار مشكل مي‌كرد. نظري افشار با هوشمندي با دست دفاع روي تور برزيل كار مي كرد و براي ايران امتياز مي‌گرفت اما به نظر نمي‌رسيد تيم ايران بتواند به بازي برگردد و اختلاف امتياز قابل توجه را در اين گيم جبران كند. در نهايت گيم سوم اين ديدار نيز با امتيازهاي 25-16 به سود برزيل تمام شد.


تيم ملي واليبال ايران در اين ديدار با نتيجه3برصفر و امتيازهاي (25-20، 25-18 و25-16 ) مقابل برزيل شكست خورد. ملي‌پوشان واليبال ايران فردا(شنبه) ساعت 5:30 دقيقه صبح به مصاف تيم قدرتمند روسيه مي‌رود.
</TEXT>
</DOC>
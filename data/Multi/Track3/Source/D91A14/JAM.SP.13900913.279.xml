<?xml version="1.0" encoding="utf-8" ?>
<DOC>
<DOCNO>279</DOCNO>
<DATE-TIME>1390/09/13</DATE-TIME>
<CATEGORY>ورزشی</CATEGORY>
<TITLE>جام جهاني واليبال - ژاپن
پايان كار ايران با شكست مقابل ايتاليا</TITLE>
<SUMMARY>جام جم آنلاين: تیم ایران با شکست مقابل ایتالیا به کار خود در دوازدهمین دوره رقابت‌های جام جهانی والیبال پایان داد. </SUMMARY>
<NARRATIVE></NARRATIVE>
<TEXT>
به گزارش مهر، تیم ایران که با پیروزی مقابل ژاپن میزبان، دوازدهمین دوره رقابت‌های قهرمانی جهان و انتخابی المپیک را آغاز کرده بود، امروز یکشنبه با شکست (3 بر یک) مقابل ایتالیا به کار خود در این رقابت‌ها پایان داد.

ایران ست نخست این دیدار را با نتیجه ضعیف 13 بر 25 به ایتالیا واگذار کرد. تیم والیبال کشورمان در ست دوم پیشرفت محسوسی داشت اما در نهایت با حساب 17 بر 25 به تیم پرقدرت ایتالیا باخت.

بازیکنان ایران در ست سوم عملکرد بسیار خوبی داشتند و موفق شدند با نتیجه 25 بر 20 از لاجوردی پوشان ببرند. دریافت‌های خوب، سرویس‌های بهتر و دفاع روی تور، عامل پیروزی مردان "خولیو ولاسکو" در این ست بود.

در حالی که پیروزی در ست چهارم می توانست کار ایران را به ست پنجم و پیروزی احتمالی بکشد، این ایتالیا بود که ابتکار عمل را در دست گرفت و در نهایت با نتیجه 25 بر 18 از سد ایران گذشت تا در پایان با نتیجه 3 بر یک برنده این دیدار باشد.

آرش کمالوند با کسب 12 امتیاز، بهترین بازیکن ایران از حیث کسب امتیاز بود و در تیم ایتالیا هم "لاسکو میکال" 25 امتیاز کسب کرد. لاسکو همچنین موثرترین بازیکن زمین انتخاب شد.

تیم ایران با پنج پیروزی مقابل تیم‌های ژاپن، صربستان، لهستان، آرژانتین و مصر و 6 شکست مقابل تیم‌های کوبا، آمریکا، چین، برزیل، روسیه و ایتالیا به کار خود در دوازدهمین دوره این رقابت‌ها پایان داد.

تا به این لحظه تیم ایران با 12 امتیاز در رده هشتم این رقابت‌ها قرار دارد و چنانچه صربستان مقابل آمریکا شکست بخورد در همان مکان باقی خواهد ماند.
</TEXT>
</DOC>
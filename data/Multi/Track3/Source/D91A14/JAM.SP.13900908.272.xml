<?xml version="1.0" encoding="utf-8" ?>
<DOC>
<DOCNO>272</DOCNO>
<DATE-TIME>1390/09/08</DATE-TIME>
<CATEGORY>ورزشی</CATEGORY>
<TITLE>جام ‌جهاني واليبال - ژاپن
سومين‌شکست ايران ناباورانه رقم‌خورد </TITLE>
<SUMMARY>جام جم آنلاين: تیم‌های ملی والیبال ایران و چین در هشتمین مسابقه خود در جام‌جهانی برابر هم قرار گرفتند و شاگردان ولاسکو نتیجه را به حریف واگذار کردند. </SUMMARY>
<NARRATIVE></NARRATIVE>
<TEXT>
به گزارش فارس، تیم ملی والیبال ایران که توانست از 7 مسابقه خود 5 بازی برابر تیم‌های ژاپن، صربستان، لهستان، آرژانتین و مصر را با پیروزی پشت سر بگذارد و 2 دیدار برابر کوبا و آمریکا را واگذار کرده بود، امروز در هشتمین مسابقه خود در جام جهانی از ساعت 9:30 به مصاف چین، تیم انتهای جدول رفت.

این بازی در حالی برگزار شد که پیش از این تیم ایران با ۱۲ امتیاز در مکان ششم قرار داشت و چین هم با کسب یک امتیاز در انتهای جدول جای گرفته بود. این بازی را شاگردان ولاسکو با حساب ۳ بر صفر به چین واگذار کردند تا ۳ امتیازی که همگان فکر می‌کردند برای ایران است پشت سد محکمی به‌نام چین جا بماند.

در گیم نخست این بازی شاگردان ولاسکو پایین تر از حد انتظار ظاهر شدند و از همان ابتدا از حریف خود عقب افتادند. شاگردان جیانان نمایش خوبی از خود نشان دادند و با رسیدن به امتیاز 13 بر 10 به سود خود، ولاسکو را مجبور کردند تا درخواست وقت استراحت فنی بکند، اما در ادامه هم این چینی‌ها بودند که به امتیاز 16 رسیدند و به وقت استراحت رفتند.

روند رو به رشد چینی‌ها با اشتباهات بازیکنان ایران ادامه پیدا کرد تا اینکه موفق شدند به امتیاز 21 بر 15 برسند و بازهم ولاسکو مجبور شود وقفه‌ای در جریان بازی ایجاد کند.

ولاسکو برای برگشت به بازی دو تعویض‌های خود را انجام داد و مهدوی و غفور را جایگزین بازارگرد و حسینی کرد، اما این جابجایی‌ها هم تاثیر نداشت و در پایان چینی‌ها با سرویس خوبی که در امتیاز 25 زدند موفق شدند این گیم را به سود خود رقم بزنند تا شاگردان ولاسکو بازهم گیم نخست را به حریف واگذار کنند؛ اتفاقی که غیر از بازی با مصر در همه دیدارهای گذشته هم رخ داد.

گیم دوم را ولاسکو با ترکیب نادی، ظریف، فیاضی، حسینی، زرینی و بازارگرد آغاز کرد.

امیر غفور پس از اینکه بازارگرد امتیاز 4 را به چینی‌ها داد جایگزین وی شد. بازیکنان ایران اشتباهات زیادی را نسبت به بازی‌هاي گذشته داشتند و شاید حریف را دست‌کم گرفته بودند و چینی‌ها هم به خوبی از این فرصت استفاده کردند و اختلاف امتیاز را به ۲ رساندند و بازی را ۶ بر ۴ به سود خود کردند. اشتباهات بازیکنان ایران در این گیم بسیار ساده انجام می‌شد و همین عوامل موجب شد تا چینی‌ها با رسیدن به امتیاز ۸ بر ۶ تیم‌ها را روانه وقت استراحت فنی کنند.

نظری افشار پس از وقت استراحت وارد زمین شد. مهدوی جایگزین حسینی شد، درحالی که تیم ایران ۱۰ بر ۶ از حریف خود عقب بود. فاصله امتیازها به ۵ رسید و چینی‌ها با حساب 12 بر 7 از ایران پیش افتادند و اين موجب شد تا ولاسکو درخواست وقت استراحت فنی کند، چراکه از شرایط بازی بازیکنان راضی نبود.

از دست دادن سرویس‌های مکرر توسط بازیکنان مختلف اعتراض ولاسکو را هم به همراه داشت؛ بازیکنان سعی می‌کردند تا با سرویس‌های پرشی امتیاز کسب کنند، اما توپ‌شان به خارج از زمین می‌رفت. چینی‌ها به خوبی از فرصت‌ها استفاده کردند و توانستند نتیجه را ۱۶ بر ۱۰ به سود خود کنند.

پس از بازگشت تیم‌ها به زمین ایرانی‌ها 3 امتیاز کسب کردند و جیانان مجبور شد برای حفظ فاصله وقفه‌ای در جریان بازی ایجاد کند.

بازی ۲۱ بر ۱۶ به سود چینی‌ها شد تا باردیگر ولاسکو درخواست وقت استراحت فنی کند، اما هیچکدام از این موارد کارساز نبود و چینی‌ها پشت هم امتیاز می‌گرفتند و بازیکنان ایران هم دست از اشتباهات خود برنداشتند و در پایان هم بازی را با حساب ۲۵ بر 19 به چینی‌ها تقدیم کردند!

گیم سوم را چینی‌ها با انگیزه بالا آغاز کردند و به فکر کسب نخستین پیروزی خود در جام‌جهانی بودند. پاس‌های سرعتی و کوتاه چینی‌ها در ابتدای این گیم بلای جان تیم ایران شده بود. انگیزه چینی‌ها فراتر از آن چیزی بود که به نظر می‌رسید و آنها با زدن سرویس‌های پرشی و محکم موفق شدند بازی را به 5 بر 2 به سود خود برسانند تا ولاسکو بازهم برای چندمین بار مجبور شود درخواست وقت استراحت فنی کند. غفور امتیازات زیادی را در حمله از دست می‌داد و بازهم ولاسکو با اطمینان به وی از حضور غفور استفاده می‌کرد؛ بازیکنی که به نظر می‌رسید نسبت به بازی‌های گذشته جنگندگی و روحیه کافی را ندارد.

بازی ۸ بر ۴ به سود چین شد و تیم‌ها به وقت استراحت فنی اول رفتند. نگرانی از شکست برابر چین بازیکنان را آزار می‌داد و به نظر می رسید با استرس و فشار برابر حریف خود بازی می‌کنند. درحالی که به نظر می‌رسید غفور به بازی برگشته است بازیکنان ایران در زدن سرویس کم‌دقتی می‌کردند و توپ‌ها را به تور می‌زدند.

پاسور چینی‌ها عملکرد بسیار خوبی داشت و به خوبی مهاجمان خود را با تک دفاع مواجه می‌کرد. دفاع ایران در این گیم مهاجم حریف را بهتر شناسایی می‌کرد، اما نمی‌توانست مقابل آن ایستادگی کند و توپ پس از برخورد به دست دفاع به خارج از زمین می‌رفت. دفاع چینی‌ها در این گیم بسیار بهتر شد  و در پایان بازی را با حساب 25 بر 17به سود خود رقم زدند.

با این نتیجه سومین شکست ۳ بر صفر تیم ایران در جام جهانی برابر چین رقم خورد تا چینی‌ها نخستین ۳ امتیاز این دوره از مسابقات را برابر ایران کسب کنند. با این بازی ایران همچنان 12 امتیازی باقی‌ماند و چین ۴ امتیازی شد.

بازی بعدی ایران ساعت 5:30 روز جمعه برابر برزیل خواهد بود.
</TEXT>
</DOC>
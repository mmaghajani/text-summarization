<?xml version="1.0" encoding="utf-8" ?>
<DOC>
<DOCNO>267</DOCNO>
<DATE-TIME>1390/09/03</DATE-TIME>
<CATEGORY>ورزشی</CATEGORY>
<TITLE>پیروزی پرشکوه ایران در برابر لهستان </TITLE>
<SUMMARY></SUMMARY>
<NARRATIVE></NARRATIVE>
<TEXT>
ورزش > والیبال  - همشهری‌آنلاین:
والیبال ایران پرشکوه بود. ایران مقتدرانه و سرسختانه شکست را به تیم ملی لهستان تکیه کرد
تیم ملی والیبال ایران در چهارمین دیدار خود از رقابت‌های جام جهانی تیم پرقدرت لهستان را با نتیجه 3 بر 2 شکست داد تا نخستین شکست را به این تیم صدرنشین تحمیل کند.
ملی‌پوشان والیبال ایران در چهارمین دیدار خود در رقابت‌های جام جهانی به مصاف تیم قدرتمند لهستان، صدرنشین این رقابت‌ها رفتند. تیم ملی ایران پیش از این با کسب یک پیروزی 3 بر یک مقابل ژاپن و برتری 3بر2 برابر صربستان و البته یک شکست از کوبا با 5 امتیاز در رتبه هفتم جدول رده‌بندی جای داشت و در مقابل، لهستان با کسب سه پیروزی متوالی مقابل ژاپن، صربستان و آرژانتین با کسب 9 امتیاز در صدر جدول این رقابت‌ها قرار گرفته بود.

شاگردان خولیو ولاسکو در تیم ملی ایران انگیزه زیادی داشتند که نخستین شکست لهستان در جام جهانی را رقم بزنند. از سوی دیگر شاگردان آناستازی، مربی نامدار لهستان نیز خوب می‌دانستند که ایران، صربستان، قهرمان اروپا را شکست داده و نباید این تیم را دست کم گرفت. آناستازی در نشست خبری پیش از این دیدار گفته بود که ولاسکو استاد او است و زندگی وی را عوض کرده است و این که او همیشه به داشتن مربی خوبی مثل ولاسکو افتخار می کند.

خولیو ولاسکو در اعلام لیست 12 نفره تیمش برای این بازی همه را غافلگیر کرد و به فرهاد ظریف لیبروی اول تیم و همچنین فرهاد نظری افشار که برگ برنده ایران در بازی قبل نام گرفته بود استراحت داد تا تمام نقشه‌های کادرفنی لهستان را نقش برآب کند.

ترکیب تیم ایران را در آغاز این دیدار بازیکنانی چون علیرضا نادی، امیر حسینی، آرش کمالوند، مهدی بازارگرد، حمزه زرینی ، علی حسین (لیبرو) و محمد موسوی تشکیل می‌دادند.

گیم نخست:

تیم ایران بازی را خوب آغاز کرد و با تمرکز بر ارسال سرویس در منطقه چهار زمین، لیبروی حریف را تحت فشار قرار داد. با این حال سرویس پرشی زرینی به اوت رفت و وقت استراحت فنی اول با اختلاف 2 امتیاز به سود لهستان به پایان رسید. لهستانی‌ها که می‌خواستند فاصله امتیازهای خود را با ایران افزایش دهند اجازه نمی‌دادند توپ‌های ایران به راحتی در زمین‌شان بخوابد. محمد موسوی با تک دفاع خودش آبشارهای «کورک» بازیکن شماره 5 حریف را خنثی می‌کرد. سرعتی زن‌های لهستان بازی با دفاع روی تور ایران را خیلی خوب اجرا می‌کردند و به جای اینکه بخواهند توپ را در زمین ایران بخوابانند آن را محکم به دست دفاع می‌زدند تا به اوت برود. اما هوشیاری کاپیتان نادی و تک دفاع بی نقص او آبشارهای لهستانی‌ها را در زمین خودشان می‌نشاند. نادی بدون تردید با دفاع عالی خود بیشترین نقش را در برتری یک امتیازی تیم ایران در اواسط این گیم داشت. با این حال اشتباه بازارگرد و کمالوند در توپ گیری موجب شد تا لهستان به امتیاز 22 برسد و ولاسکو مجبور شود که وقت استراحت بگیرد. غفور و مهدوی به جای امیر حسینی و بازارگرد به میدان رفتند . تعویض‌های ولاسکو جواب داد و ایران را به بازی برگرداند. مهدوی هم سرویس‌ها را به منطقه چهار زمین حریف فرستاد. اما بازیسازی خوب لیبروی لهستان و دفاع روی تور عالی از این تیم موجب شد تا سه امتیاز پیاپی به سود این تیم رقم بخورد . ولاسکو که قدری عصبانی شده بود باز هم تقاضای وقت استراحت فنی کرد، اما دیگر خیلی دیر شده بود. اگرچه تیم ایران در این گیم خوب بازی کرد، اما اشتباهات فردی موجب شد که ایران گیم اول را با امتیاز‌25 بر23 نتیجه را به لهستان واگذار کند.

گیم دوم:

به گزارش ایسنا،لهستان این گیم را طوفانی آغاز کرد و خیلی زود به امتیاز پنج رسید. ولاسکو تقاضای وقت استراحت فنی کرد تا یکبار دیگر قواعد تاکتیکی را به بازیکنانش یادآوری کند. علیرضا نادی که غیرتی آبشار می‌زد بارها سد دفاعی لهستان را شکست تا با دفاع عالی موسوی ایران به بازی برگردد و اختلاف امتیازهای خود را جبران کند. ولاسکو از بازیکنان خواسته بود که برای غافلگیری خط دفاعی حریف به جای پاس‌های روی تور بلند به پاس‌کاری‌های سریع و کوتاه بپردازند. این تاکنیک تا حدی جواب داده بود، اما بازی خوب «نواکوفسکی» و «کورک» اجازه نمی‌داد که ایران از حریف خود جلو بیافتد. آبشارهای سهمگین بازارگرد سرانجام خط دفاع روی تور لهستان را شکست. کمالوند در این دیدار همه کار می‌کرد. سرویس‌ حریف را دفاع می‌کرد، آبشار می‌زد و اسپک‌های حریف را نیز خنثی می‌کرد. پوریا فیاضی، جوانترین بازیکن ایران هم به میدان آمد. سرانجام در امتیاز 20 ایران از لهستان جلو افتاد. و آناستازی مجبور شد که وقت استراحت بگیرد. مهدوی و غفور بازهم به میدان آمدند تا ایران در لاک دفاعی فرو برود. پوریا فیاضی دو دفاع حریف را فریب داد و خودش برای سرویس رفت. کمالوند کاملا دفاع حریف را مقهور آبشارهای خود کرده بود، اما ضعف در توپ‌گیری به ویژه در منطقه پنج اجازه نمی‌داد ایران فاصله خود را زیاد کند. بازی در امتیار 26-26 برابر پیش می‌رفت. فیاضی یک توپ زیبا و تماشایی را دفاع کرد و خودش با آبشاری تماشایی توپ را به دست دفاع حریف کوبید و تا این گیم با امتیاز 28-26 به سود ملی‌پوشان ایران به پایان برسد.

گیم سوم:

لهستانی‌ها یک‌بار دیگر بازی را مقتدرانه آغاز کردند و بلافاصله چهار امتیاز از ایران پیش افتادند. ولاسکو باز هم مجبور شد که وقت استراحت فنی بگیرد. لهستان با امتیاز 6- 1 از ایران جلو بود. در این دقایق فیاضی تنها امید ایران بود که در ناباوری خط دفاع حریف توپ را در زمین لهستان می‌نشاند. در حالی که ایران در امتیاز 2 متوقف شده بود، لهستان به امتیاز هشت رسید. ولاسکو با ملی‌پوشان ایران اتمام حجت کرد، اما تیم ایران بازی را رها کرده بود تا جایی که اختلاف امتیازها به عدد 10 رسید. بیشتر از این که تیم لهستان در این گیم خوب بازی کند این ملی‌پوشان ایران بودند که با اشتباه‌های متعدد، حریف را جلو می‌انداختند. به نظر می‌رسید که ولاسکو هم دیگر ناامید شده بود. حسام بخششی به میدان آمد. تا به بازیکنان اصلی استراحت کنند. لهستانی‌ها خط دفاعی ایران را آماج حملات خود کرده بودند تا یکی از عجیب‌ترین نتایج در جام جهانی رقم بخورد. ایران این گیم را با نتیجه 25-8 واگذار کرد. تا همه علاقمندان به تیم ملی ایران چشم به گیم چهارم این دیدار بدوزند.

گیم چهارم:

ایران در گیم چهارم چیزی برای از دست دادن نداشت. بازیکنان ایرانی با تعصب ظاهر شدند تا بازی بین دو تیم پایاپای پیش برود، اما لهستان قدرتمندتر از آن بود که بتوان به سادگی برابرش به پیروزی دست یافت. خط دفاعی ایران اسیر سرویس‌های پرشی بلندقامتان لهستانی به ویژه کورک شده بود. فیاضی تنها بازیکن تیم ایران بود که هواداران از تماشای بازی او لذت می‌بردند. موسوی بازیکن خوزستانی تیم ایران با تک دفاع خود فاصله امتیاز را به عدد یک کاهش داد. علی حسین لیبروی تیم ایران تلاش زیادی برای جمع کردن توپ‌های سرکش حریف می‌ کرد. نواکوفسکی توپ‌های کالوند را دفاع می‌کرد. سرعتی زن‌های ایران هنوز راه نفوذ به خط دفاعی حریف را پیدا نکرده بودند. علی حسین نمی‌توانست توپ‌های پرقدرت بارتنر را مهار کند. بازی با سه امتیاز اختلاف پیگیری می‌شد. بازارگرد با پروازهای خیره کننده خود اجازه نمی‌داد اختلاف بیشتر شود. ایران تا امتیاز 11 خوب پیش رفت، اما مشکل در دریافت اول موجب شد تا بار دیگر تیم ملی ایران پنج امتیاز از حریف عقب افتاد. جای خالی فرهاد ظریف و نظری افشار در تیم خالی بود. بعد از وقت استراحت فنی دوم ایران به بازی برگشت و اختلاف امتیاز سه عدد 3 کاهش یافت. پوریا فیاضی جوانترین بازیکن ایران با تجربه تر از همه کار می‌کرد. امیر غفور و مهدوی به بازی رفتند. حمزه زرینی قدر پاس خوب فیاضی را دانست و با آبشاری تماشایی توپ را به امتیاز تبدیل کرد. امیر غفور هم همچنان با تعصب توپ‌های مهدوی را در زمین لهستان می‌نشاند. لهستان همچنان از ایران پیش افتاده بود. 22-19 ایران عقب بود. ملی‌پوشان ایران می‌دانستند که اگر این گیم را از دست بدهند بازی را می‌بازند. زرینی و غفور ایران را جلو انداختند. در حالی که ایران یک امتیاز برای پیروی می‌خواست هر دو تیم سرویس‌های خود را خراب کردند. این محمد موسوی بود که با آبشاری زیبا دفاع حریف را به زانو درآورد تا ایران 26-24 این گیم را نیز به سود خود به پایان ببرد.

گیم پنجم:

بازیکنان هیچ یک از دو تیم سر تسلیم شدن نداشتند. بازی با نتیجه مشابه برای هر دو تیم دنبال می‌شد. پوریا فیاضی با دفاع عالی ایران را جلو انداخت. کورک بازیکن با تجربه لهستان یک اشتباه بچه‌گانه انجام داد تا ایران سه دو امتیاز از لهستان جلو بیافتد. ایران در آستانه پیروزی بر صدرنشین جام جهانی بود. تیم بدون شکست جهان مقابل ایران کاری از پیش نمی‌برد. آناستازی وقت استراحت خواست تا تیم خود را به بازی برگرداند. بازیکنان لهستان مقهور قدرت ملی‌پوشان ایران شده بودند. ولاسکو با رضایت بازی را دنبال می‌کرد . حاضران در سالن تیم ایران را تشویق می‌کردند. لهستان هم مقابل نمایش خوب بازیکنان ایران زانو زد. این گیم با نتیجه (15-11) به سود ایران تمام شد و ایران بازی را برد.

تیم ملی ایران در نهایت مقابل لهستان با نتیجه 3 بر2 و امتیاز‌های (25-23، 26-28 ،25-8 و24-26 و11-15 ) به پیروزی رسید. بدین ترتیب با دو پیروزی 3بر2 مقابل صربستان و لهستان و یک پیروزی 3بر یک مقابل ژاپن به 7 امتیاز دست یافت.
تیم ملی والیبال ایران فردا از ساعت 5:30 به وقت ایران به مصاف آرژانتین مِی‌رود.
</TEXT>
</DOC>
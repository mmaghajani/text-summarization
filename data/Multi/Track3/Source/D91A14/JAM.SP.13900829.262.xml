<?xml version="1.0" encoding="utf-8" ?>
<DOC>
<DOCNO>262</DOCNO>
<DATE-TIME>1390/08/29</DATE-TIME>
<CATEGORY>ورزشی</CATEGORY>
<TITLE>ژاپن، اولين حريف ايران در جام جهاني واليبال </TITLE>
<SUMMARY></SUMMARY>
<NARRATIVE></NARRATIVE>
<TEXT>
رقابت‌هاي جام جهاني واليبال در ژاپن از امروز آغاز مي‌شود و تيم ملي ايران در نخستين رويارويي خود به مصاف تيم ميزبان مي‌رود. 

ملي‌پوشان واليبال كشورمان كه بامداد جمعه وارد شهر ناگوياي ژاپن شدند، پس از يك بازي دوستانه با لهستان و برتري 3 بر 2 مقابل اين تيم، ديروز نيز به مدت يك ساعت در سالن 10 هزار نفري نيپون گايشي، دستورات تاكتيكي كادر فني را مرور كردند تا امروز و از ساعت 50‌/‌12 به وقت تهران در نخستين ديدار خود از مرحله مقدماتي جام جهاني به مصاف تيم ملي ژاپن بروند.
ژاپني‌ها كه ميزباني رقابت‌هاي جام جهاني را به صورت سنتي در اختيار دارند، همواره يك رقيب‌ سنتي و قدرتمند براي واليبال ايران به شمار مي‌روند كه در بازي‌هاي آسيايي گوانگجو يك بار مقابل تيم ملي ايران شكست خورد و يك بار نيز در فينال به پيروزي رسيدند. آنها 2 ماه پيش نيز در تهران با نتيجه‌ 3 بر صفر مقابل ايران تسليم شدند و حالا درصدد انتقام هستند.

با اين حال محمد رضا داورزني رئيس فدراسيون واليبال درباره هدف تيم ملي در اين رقابت ها گفت :«پيش‌بيني ما پيروزي در 4 يا 5 مسابقه است و اگر بيش از اين پيروز شويم بسيار مطلوب خواهد بود، اما علاقه‌مندان واليبال نبايد در اين مسابقات انتظار كسب سهميه المپيك و رفتن روي سكو را داشته باشند.»عليرضا نادي، حمزه زريني، آرش كمالوند، فرهاد نظري افشار، امير غفور، پوريا فياضي، امير حسيني، مهدي مهدوي، مهدي بازارگرد، آرش كشاورزي، علي حسيني و حسام بخششي نفراتي هستند كه خوليو ولاسكو و دستيارش سيچلو در اين آوردگاه بزرگ در اختيار دارند.
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>278</DOCNO>
<DATE-TIME>1390/09/12</DATE-TIME>
<CATEGORY>ورزشی</CATEGORY>
<TITLE>باخت آبرومند تیم ملی والیبال به روسیه </TITLE>
<SUMMARY></SUMMARY>
<NARRATIVE></NARRATIVE>
<TEXT>
تیم ملی والیبال کشورمان که در شروع دوازدهمین دوره رقابتهای جام جهانی با نمایش های خیره کننده خود به شگفتی ساز این مسابقات مشهور شد، در دهمین دیدار خود در شرایطی برابر روسیه شکست خورد که بازهم عملکرد قابل قبولی داشت و با آبرو بازی کرد.

به گزارش  مهر، دهمین روز از دوازدهمین دوره رقابتهای والیبال جام جهانی که به میزبانی ژاپن برگزار می شود بامداد امروز شنبه با دیدار تیم های ملی ایران و روسیه پیگیری شد که در پایان این دیدار شاگردان خولیو ولاسکو مقابل یکی از بهترین تیم های جهان با نتیجه ۳ بر صفر شکست خوردند.

در این دیدار که ملی پوشان ایران بازهم عملکرد خوب و قابل قبولی داشتند تجربه بالا و میانگین قدی بالاتر روس ها عاملی برای شکست ایران شد و با وجود نمایش کم نقصی که شاگردان ولاسکو داشتند اما در نهایت در سه گیم متوالی با نتایج (۲۹ بر۳۱) ، (۲۱ بر۲۵) و ( ۱۸بر۲۵) مغلوب حریف نامدار خود شدند.

ملی پوشان ایران در گیم اول نمایش خیره کننده ای داشتند و در شرایطی که شانس رسیدن به پیروزی و حداقل گرفتن یک گیم از تیم صدرنشین رقابتها را داشتند در نهایت با نتیجه ۲۹ بر ۳۱ مغلوب حریف خود شدند و در دو گیم بعدی نتوانستند نمایش خوب گیم اول را داشته باشند.

تیم ملی والیبال کشورمان در دیدار برابر روسیه با وجود اینکه شکست خورد اما نسبت به دیدار برابر برزیل در دریافت ها بهتر عملکرد و در سرویس ها نیز به امتیازات بیشتری دست پیدا کرد اما مقابل تیمی به میدان رفته بود که در این دوره از رقابتها تنها یک شکست داشت و به عنوان صدرنشین به رقابتهای المپیک راه پیدا کرده و یکی از قدرت های برتر جهان است.

شاگردان خولیو ولاسکو که در مراحل قبلی دوازدهمین دوره رقابت‌های جام جهانی این رشته ورزشی برابر تیم‌های ژاپن، صربستان، لهستان، آرژانتین و مصر به پیروزی رسیده و به تیم‌های کوبا، آمریکا، چین و برزیل باخته بودند، ساعت ۹:۳۰ فردا یکشنبه در آخرین دیدار خود به مصاف تیم ملی ایتالیا خواهند رفت. </TEXT>
</DOC>
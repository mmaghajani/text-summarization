<?xml version="1.0" encoding="utf-8" ?>
<DOC>
<DOCNO>265</DOCNO>
<DATE-TIME>1390/09/02</DATE-TIME>
<CATEGORY>ورزشی</CATEGORY>
<TITLE>شاگردان ولاسكو در تيم ملي در‌ميان ناباوري كارشناسان، 3 بر‌2 صربستان را شكست دادند
واليبال ايران قهرمان اروپا را شكست داد </TITLE>
<SUMMARY></SUMMARY>
<NARRATIVE></NARRATIVE>
<TEXT>
واليبال ايران كه با هدف كسب تجربه گام به آوردگاه جام جهاني نهاده، با غلبه بر صربستان، قهرمان اروپا و تيم پنجم رنكينگ فدراسيون جهاني، تحسين و احترام دنياي واليبال را برانگيخت. 

تيم ملي واليبال ايران كه به دنبال قهرماني مقتدرانه در رقابت‌هاي جام ملت‌هاي آسيا به افتخار حضور در جام جهاني آن هم پس از 20 سال نايل آمده است، در ميان ناباوري كارشناسان دست به شاهكاري بزرگ زد تا با پيروزي بر قهرمان اروپا در سومين ديدار خود، با اعتماد به نفسي دوچندان براي ديدار با لهستان دورخيز كند. خوليو ولاسكو، سرمربي نامدار و كاركشته تيم ايران كه كلكسيوني از افتخار و تجربه را از زادگاهش آرژانتين و كشورش ايتاليا يدك مي‌كشد، صبح ديروز با كسب برتري مقابل صربستان، كاري كرد كارستان، تا بار ديگر توان خود و شاگردانش را به اثبات برساند.

اين رقابت‌ها ديروز در شرايطي در ژاپن پيگيري شد كه تيم ملي ايران به دنبال پيروزي ارزشمند 3 بر يك مقابل ميزبان رقابت‌ها، در دومين ديدار خود 3 بر صفر مغلوب كوبا شد تا كمتر كسي تصور غلبه بر صربستان در ذهنش خطور كند.

گرچه صربستان در دو ديدار قبلي خود مغلوب آرژانتين و لهستان شده بود، اما سطح بالاي رقابت‌ها در كنار فاصله نزديك تيم‌هاي شركت‌كننده جاي هيچ ترديدي باقي نمي‌گذاشت كه مصاف با صربستان كار دشواري براي تيم ايران محسوب مي‌شود.

با اين حال تيم ملي كشورمان در ميان ناباوري كارشناسان 3 بر 2 صربستان را شكست داد تا نشان دهد كه با دانش ولاسكو و غيرت بازيكنان خود مي‌تواند دست به كارهاي بزرگ بزند. ايران در اين ديدار گيم‌هاي اول، چهارم و پنجم را با نتايج 25 ـ‌17، 25 ـ 21 و 15 ـ‌11 به سود خود نوشت و گيم‌هاي دوم و سوم را با نتايج 18 ـ‌25 و 21 ـ 25 به صربستان واگذار كرد.

ولاسكو: خوشحالم الگوي خود را شكست داديم

خوليو ولاسكو، سرمربي تيم ملي ايران در نشست خبري پس از اين بازي گفت: از اين پيروزي خيلي خوشحالم نه تنها به دليل اين كه ما قهرمان اروپا را شكست داديم، بلكه به اين دليل خوشحالم كه در تمام طول تابستان گذشته تيم صربستان را به عنوان الگو براي بازيكنان خود معرفي مي‌كردم و حال از پيروزي برابر اين تيم خيلي مسرور هستم.

وي افزود: بازيكنان ما در اين ديدار نشان دادند كه ياد گرفته‌اند امتياز توپ‌هاي رفت و برگشتي را به دست آورند. به نظرم صربستان امروز بهترين عملكرد خود را به نمايش نگذاشت. من پيش از اين ديدار به بازيكنان خود گفته بودم اگر ما شانسي براي پيروزي مقابل قهرمان اروپا داشته باشيم بايد از آن نهايت استفاده را ببريم، حالا شاگردانم راه پيروزي در بازي‌هاي طولاني را ياد گرفته‌اند. 

پس از اين بازي ولاسكو به هتل نرفت و در سالن ماند تا از نزديك بازي دو تيم لهستان و آرژانتين، حريفان بعدي ايران را آناليز كند.

نادي: بزرگي خود را ثابت كرديم

عليرضا نادي، كاپيتان تيم ملي گفت: صربستان تيم بزرگ و با سابقه‌اي است و ما هم با پيروزي بر اين تيم ثابت كرديم كه تيم بزرگي هستيم، پس از بازي با كوبا زمان استراحتمان كافي بود و توانستيم بازي خوبي انجام دهيم.

بازيكنان ما پس از شكست مقابل كوبا قدري اعتماد به نفس خود را براي اين ديدار از دست داده بودند كه خوشبختانه با پيروزي مقابل قهرمان اروپا وضعيت روحي تيم خيلي بهتر شد.

نتايج كامل روز سوم:

ايران 3ـ صربستان 2‌/‌ مصر 3ـ چين صفر‌/‌ لهستان 3ـ آرژانتين يك‌/‌ ايتاليا3ـ برزيل2‌/‌كوبا 3 ژاپن صفر

تيم ملي واليبال ايران هم‌اكنون با 5 امتياز در رده ششم جدول رده بندي قرار دارد.

اين در حالي است كه لهستان و روسيه با 9 امتياز و برزيل با 7 امتياز در رده‌هاي اول تا سوم قرار گرفته‌اند؛ ضمن اين‌كه ديدار بعدي تيم ملي ايران ساعت 30‌/‌9 فردا (پنجشنبه) به وقت تهران در شهر اوزاكا برابر تيم قدرتمند لهستان خواهد بود.
فياضي، بهترين بازيكن ميدان

پس از پايان اين بازي پوريا فياضي بازيكن 18 ساله تيم ملي به عنوان بهترين بازيكن ميدان معرفي شد و سايت فدراسيون جهاني نيز در گزارشي سيد مهدي بازارگرد را به عنوان امتيازآورترين بازيكن ايران و ايوان ميليكوويچ را به عنوان امتياز آورترين بازيكن مسابقه معرفي كرد.
</TEXT>
</DOC>
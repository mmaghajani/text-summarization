<?xml version="1.0" encoding="utf-8" ?>
<DOC>
<DOCNO>290</DOCNO>
<DATE-TIME>1390/11/15</DATE-TIME>
<CATEGORY>فرهنگی</CATEGORY>
<TITLE>شمقدري: صلاح نيست فيلم‌ها را از دايره نظام خارج كنيم 
برگزاری مراسم افتتاحیه ‌سی‌امین جشنواره‌ بین‌المللی فیلم فجر</TITLE>
<SUMMARY></SUMMARY>
<NARRATIVE></NARRATIVE>
<TEXT>
سینما و تلویزیون > جشنواره  - مراسم افتتاحیه‌ سی‌امین جشنواره‌ بین‌المللی فیلم فجر با برگزاری بزرگداشت 5 سینماگر و تقدیر از مهدی‌ مسعودشاهی ـ دبیر سابق جشنواره‌ ـ برگزار شد.

 به گزارش ایسنا، در این مراسم که شامگاه 12بهمن ماه برگزار شد، علاوه بر جمعی از هنرمندان و مردم، معاون سینمایی و وزیر فرهنگ و ارشاد اسلامی حضور داشتند. محمد خزاعی ـ دبیر جشنواره‌ فیلم فجر ـ در سخنان خود خطاب به مدیران سینمایی، هنرمندان، اعضای هیأت داوران و اهالی رسانه گفت: اگر جشنواره سی‌ام موفق است، تلاش همه خانواده سینمای ایران و تلاش شبانه‌روزی ستاد برگزاری جشنواره است؛ به‌ویژه اینکه امشب شب خوبی است که با آغاز دهه فجر و نیز آغاز امامت حضرت ولی‌عصر‌(عج) همزمان شده است. در ادامه این مراسم که اجرای آن را محمدرضا شهیدی‌فر بر عهده داشت، معاون سینمایی وزارت فرهنگ و ارشاد اسلامی سخن گفت.

جواد شمقدری هم در این مراسم یادآور شد: درصدد هستیم سال آینده مرکزی را به‌عنوان استراحتگاه سالمندان سینما برپا کنیم تا برای عزیزانی که به دوران پیری می‌رسند، جایی وجود داشته باشد که از آنها مراقبت شود؛ البته خوب است که آنها کنار خانواده‌هایشان باشند ولی گاهی این شرایط فراهم نیست.

معاون سینمایی با تاکید بر اینکه این فرهنگ است که بر حوزه‌های دیگر تسلط می‌یابد، گفت: هر فیلمی که در جمهوری اسلامی مجوز می‌گیرد، فیلم ایران و نظام است بنابراین تلاش‌هایی را که انجام می‌شود تا برخی فیلم‌ها را منتسب به جریان‌های دیگر کنند نباید همراهی کرد، زیرا همانطور که در مجلس ما و بخش‌های دیگر افراد با دیدگاه‌های مختلف می‌توانند صحبت کنند، سینمای ما نیز می‌تواند همینطور باشد. شمقدری تصریح کرد: هر فیلمی که در جمهوری اسلامی مجوز می‌گیرد، متعلق به ایران و جمهوری اسلامی است و صلاح نیست برخی فیلم‌ها را به ناحق از دایره نظام خارج کنیم؛ هرچند برخی تلاش کردند که این اتفاق بیفتد. در ادامه‌ مراسم سید محمد حسینی ـ وزیر فرهنگ و ارشاد اسلامی ـ روی سن آمد و ابتدا فرارسیدن دهه فجر و آغاز امامت حضرت مهدی‌(عج‌‌) را تبریک گفت.

وی گفت: تنها لازم است که به یک نکته اشاره کنم؛ به هرحال با پشتیبانی جمعی از شما سینماگران در مقام مشاورت، مقدمات تشکیل سازمان سینمایی فراهم شده و این سازمان از هفته آینده رسما کار خود را آغاز خواهد کرد.

در ادامه مراسم افتتاحیه سی‌امین جشنواره بین‌المللی فیلم فجر، مهدی مسعود شاهی که دو دوره گذشته جشنواره را مدیریت کرده بود، توسط محمد خزاعی و جواد شمقدری مورد تقدیر قرار گرفت.

در آخرین بخش از افتتاحیه سی‌امین دوره جشنواره بین‌المللی فیلم فجر از داوود رشیدی، جمال شورجه، محمد بزرگ‌نیا، علیرضا زرین‌دست و حسین زندباف تقدیر شد.
</TEXT>
</DOC>
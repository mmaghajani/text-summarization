<?xml version="1.0" encoding="utf-8" ?>
<DOC>
<DOCNO>300</DOCNO>
<DATE-TIME>1390/11/29</DATE-TIME>
<CATEGORY>فرهنگی</CATEGORY>
<TITLE>تقدیر از علی استون در بخش تجلی اراده ملی جشنواره فیلم فجر</TITLE>
<SUMMARY></SUMMARY>
<NARRATIVE></NARRATIVE>
<TEXT>
سینما و تلویزیون > جشنواره  - مراسم پایانی بخش تجلی اراده ملی جشنواره فیلم فجر با حضور وزیر ارشاد، رئیس سازمان سینمایی و دبیر جشنواره با تقدیر از علی استون، پسر اولیور استون و فیلمساز هالیوودی که به تازگی به دین اسلام مشرف شده است، برگزار شد.

در این مراسم که در سینما «آزادی» تهران برگزار شد، علی استون در سخنانی گفت: خیلی متشکرم از ایران و ایرانی‌ها که مرا به اینجا دعوت کردند، ان‌شاء‌الله بر می‌گردیم و فیلم‌های مشترکی می‌سازیم تا رابطه مردم ایران و آمریکا را خوب کند.علی استون درباره دلایلش برای پذیرش اسلام توضیح داد: دانشجوی تاریخ بودم و سالیان سال تاریخ خواندم. ادیان مختلف را مطالعه کردم و مقطعی که مسلمان شدم انتخاب شخصی بود، به هر حال من به خدای واحد معتقد بودم، اسلام مرا به‌خودش دعوت کرد.

وزیر فرهنگ و ارشاد اسلامی نیز در این مراسم گفت: قطعا تقدیر و تشکر تاثیر بیشتری دارد تا فقط انتقاد؛ البته ما پذیرای نقد هستیم تا کار ارتقا پیدا کند اما با تکریم، انسان بهتر می‌تواند به کار خودش ادامه دهد.‌ انتظار داریم از نهادهایی که امسال مشارکت نکردند برنامه‌های جداگانه‌ای برای سینما داشته باشند و حتما این برنامه‌ها برگزار شود.

وی با اشاره به دیدار شب گذشته‌اش با مقام معظم رهبری گفت: من به ایشان گفتم فیلم‌های جشنواره آماده است تا ایشان ببینند و ایشان هم قرار شد تماشای فیلم‌ها را به‌زودی آغاز کنند. وقتی مقام معظم رهبری با همه مسئولیت‌شان این احترام و عنایت را به آثار سینمایی دارند، قطعا همه مسئولان باید این عنایت را داشته باشند چون سینما تاثیرگذار است.وی تصریح کرد: ان‌شاء‌الله آقای استون صبر و استقامت داشته باشند چون ممکن است فردا مورد هجمه قرار بگیرند اما در مسیر این هجمه‌ها ثابت قدم باشند. آقای استون به‌دنبال حق و حقیقت بوده و ایشان وارد کشتی نجات شدند. در مراسم پایانی بخش تجلی اراده ملی جشنواره فیلم فجر، فرزاد هوشیار مدیرعامل برج میلاد، سیدحامدطباطبایی از لابراتوار صدا و سیما تقدیر شدند.

همچنین رضا سعیدی‌پور مدیر پردیس سینمایی آزادی، محمدعلی حجازی مدیر سالن «ایوان شمس» و جمال عادلی مالک پردیس «کیان» به‌عنوان بهترین مدیران سینماهای جشنواره فیلم فجر معرفی شدند. تقدیر از بیژن جباری مدیر استودیو فیلمساز‌، صادق جوادی مدیر صداگذاری استودیو فیلمساز‌، ناصر انصاری مدیرفنی فیلمساز و امیر بدیع ‌مدیر صنایع فیلم ایران از دیگر بخش‌های مراسم بخش تجلی اراده ملی بود. بهترین متصدی نمایش فیلم صفرعلی سلیمانی از سینما «صحرا» و محمد حمیدی از سینما «ماندانا» معرفی شدند.
</TEXT>
</DOC>
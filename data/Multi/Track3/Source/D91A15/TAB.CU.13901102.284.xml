<?xml version="1.0" encoding="utf-8" ?>
<DOC>
<DOCNO>284</DOCNO>
<DATE-TIME>1390/11/02</DATE-TIME>
<CATEGORY>فرهنگی</CATEGORY>
<TITLE>آدینه، جوزانی و رئیسیان
اسامی تازه داوران فیلم فجر </TITLE>
<SUMMARY></SUMMARY>
<NARRATIVE></NARRATIVE>
<TEXT>
گلاب آدینه، مسعود جعفری جوزانی و علیرضا رئیسیان گزینه های داوری سی امین جشنواره بین المللی فیلم فجر هستند. البته نام چندین کارگردان برجسته دیگر نیز در این لیست شنیده می شود.

به گزارش خبرنگار مهر، نام علیرضا رئیسیان در لیست احتمالی قبلی که خبرگزاری مهر منتشر کرده بود که همچنان بر قوت خود باقی است. گلاب آدینه بازیگر سینما، تئاتر و تلویزیون و همچنین بازیگردان پروژه مختلف سینمایی نیز از دیگر گزینه های احتمالی بخش مسابقه سی امین جشنواره فیلم فجر است.

مسعود جعفری جوزانی کارگردان و تهیه کننده سینمای ایران که امسال قرار بود با علی معلم فیلم سینمایی "کوروش کبیر" را بسازد که این امر به دلایلی محقق نشد نیز از دیگر گزینه های داوری جشنواره فجر است. البته شنیده ها حاکی است مسئولین جشنواره در نظر دارند با مسعود کیمیایی کارگردان پیشکسوت سینمای ایران نیز درباره داوری گفتگو کنند که تلاش خبرنگار مهر برای گفتگو با این کارگردان و صحت این خبر بی نتیجه ماند و از این رو در فهرست فعلی گنجانده نشد.

مسعود جعفری جوزانی متولد 1327 ملایر و دارای مدرک کارشناسی ارشد فیلمسازی از دانشگاه ایالتی سان فرانسیسکو است. وی فعالیت سینمایی را با کارگردانی فیلم های کوتاه آغاز کرد. از دیگر فعالیت های وی میتوان به مجوز تدریس مادام العمر در دانشگاه ایالتی سان فرانسیسکو، تدریس در دانشگاه های کشور و مدیریت مؤسسه جوزان فیلم اشاره کرد. وی ساخت فیلم های سینمایی چون "بلوغ"، "دل و دشنه"، "یک مرد، یک خرس"، "شیر سنگی" و...در کارنامه کاری خود دارد. آخرین مجموعه تلویزیونی وی "در چشم باد" بود که از شبکه اول سیما پخش شد.

علیرضا رئیسیان متولد 1334 تهران، فارغ التحصیل کارگردانی از دانشکده صدا و سیما و دارای نشان درجه یک هنری معادل دکتری افتخاری از وزارت فرهنگ و ارشاد اسلامی است. وی فعالیت سینمایی را با دستیاری کارگردان در فیلم های کوتاه آغاز کرد.

از فعالیت های وی میتوان به ریاست کانون کارگردانان سینمای ایران، رئیس فرهنگستان هنر شاخه سینما، داور جشنواره فیلم فجر و جشن خانه سینما، رئیس هیأت داوران سینمای جوان و رئیس هیأت داوران نخستین جشنواره امید، عضو شورای عالی سیاست گذاری خانه سینما، عضو شورای صدور پروانه ساخت وزارت فرهنگ و ارشاد اسلامی، کارشناس مسایل سینمایی و ارشاد اسلامی و کارشناس مسایل سینمایی اشاره کرد. رئیسیان تا کنون ساخت فیلم های سینمایی "چهل سالگی"، "پرونده هاوانا"، "ایستگاه متروک" و.... را برعهده داشته است.

گلاب آدینه متولد 1332 تهران، فارغ التحصیل رشته اقتصاد سیاسی از دانشگاه ملی است. وی در فاصله سال های 76-1367 به آموزش بازیگری برای گروه های مختلف سنی در مدارس و مؤسسات آموزشی مانند مدرسه هنر و ادبیات کودکان و نوجوانان وابسته به صدا وسیما پرداخت. ازکارهای تلویزیونی وی می توان به بازی در سریال "افسانه سلطان و شبان" و کارگردانی مجموعه 50 قسمتی بنام "خواستگاران" اشاره کرد.

وی همچنین انتخاب بازیگر و بازیگردان تعدادی از مجموعه های تلویزیونی بوده است .بازی و منشی گری صحنه فیلم نیمه بلند "رسول پسر ابوالقاسم" به کارگردانی داریوش فرهنگ نخستین تجربه سینمایی اوست. آدینه در کارنامه هنری خود موفقیت های جشنواره ای داخلی فراوانی را به ثبت رسانیده است. وی بازی در پروژه های سینمایی چون "آرامش در میان مردگان"، "وقتی همهخواب بودند"، "مهمان مامان"، "زیر پوست شهر"، "زرد قناری" و... در کارنامه خود دارد. </TEXT>
</DOC>
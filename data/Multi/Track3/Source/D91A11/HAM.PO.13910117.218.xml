<?xml version="1.0" encoding="utf-8" ?>
<DOC>
<DOCNO>218</DOCNO>
<DATE-TIME>1391/01/17</DATE-TIME>
<CATEGORY>سیاسی</CATEGORY>
<TITLE>تروريست نروژی سخن مي‌گويد؛ماشین کشتار: من دیوانه نیستم </TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > اروپا  - همشهری آنلاین:
آندرس برینگ بریویک (Anders Behring Breivik) که با تیراندازی و بمب‌گذاری 77 نفر را تابستان گذشته در نروژ به قتل رساند و در ماه جاری در برابر دادگاه قرار می‌گیرد، ارزیابی روانشناسان را مبنی بر اینکه او از نظر قانونی روانی است، به چالش کشید.

خبرگزاری اتریش از اسلو گزارش داد، برویک در نامه‌ای سرگشوده که روزنامه VG چاپ اسلو نروژ آن را به چاپ رساند، گفته است:
صراحتا باید بگویم این بدترین چیزی است که می‌توانست به من ضربه بزند، زیرا نهایت تحقیر بود.

بریویک گفت بیش از 200 مورد اشتباه را در گزارش اولیه روانشناسی که ماه نوامبر منتشر شد، یافته که از جمله آنها اشتباهات املایی است. وی دو روانشناسی که او را معاینه کرده‌اند به "صحنه‌سازی" برای روانی نشان دادن وی متهم کرده است.

  آندرس برینگ برویک کیست؟ بر روی عکس او کلیک کنید

ارزیابی اولیه دو روانشناس که دادگاه آنها را مامور تحقیق کرده بود، بعدها مورد تایید یک هیات روانشناسی قرار گرفت که به این نتیجه رسید که بریویک از نظر قانونی روانی محسوب می‌شود. این هیات پیشنهاد داد که وی در صورت محکومیت در تیمارستانی محافظت شده، نگهداری شود.

بریویک 33 ساله به خاطر انفجار بمب در منطقه دولتی در اسلو که موجب مرگ هشت نفر در 22 ژوئیه شد و همچنین قتل 69 نفر دیگر حین تیراندازی در اردوگاه تابستان حزب کارگری در جزیره اوتویا محاکمه می‌شود.

در جلسات بازپرسی که تازه‌ترین آن در ماه فوریه برگزار شد، بریویوک خود را مقصر ندانست و گفت اقداماتش دفاع از خود و با هدف تنبیه کردن دولت بابت اتخاذ سیاست‌های حامی مهاجرت بوده است.

وی گفت: اعزام یک فعال سیاسی به تیمارستان سادیستی‌تر و شیطانی‌تر از کشتن اوست! این سرنوشت، بدتر از مرگ است.
</TEXT>
</DOC>
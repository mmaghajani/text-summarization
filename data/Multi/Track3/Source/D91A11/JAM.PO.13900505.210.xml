<?xml version="1.0" encoding="utf-8" ?>
<DOC>
<DOCNO>210</DOCNO>
<DATE-TIME>1390/05/05</DATE-TIME>
<CATEGORY>سیاسی</CATEGORY>
<TITLE>اتهام قاتل نروژي :جنايت عليه بشريت </TITLE>
<SUMMARY>جام جم آنلاين: در حالی که دادستانی نروژ‌ اعلام کرده است، متهم کشتار روز جمعه در این کشور ممکن است به اتهام جنایت علیه بشریت تحت پیگرد قرار گیرد، وزرای کشور اعضای اتحادیه اروپا در نظر دارند، خطرهای ناشی از راستگرایی افراطی و بيگانه ستیزی در اروپا را بررسی کنند.</SUMMARY>
<NARRATIVE></NARRATIVE>
<TEXT>
به گزارش خبرگزاری فرانسه، دادستاني نروژ قصد دارد عامل حملات مرگبار نروژ را احتمالا به دلیل جنایت علیه بشریت در برابر دادگاه قرار دهد. در این صورت، حکم اشد مجازات برای او می‌تواند از 21 سال به 30 سال زندان افزایش یابد. 

کریستیان هاتلو، دادستان نروژ  در حال بررسی کاربرد ماده‌ 102 قانون مجازات نروژ، برای آندرس بهرینگ براویک، عامل حملات خونبار در این کشور است. این ماده از قانون مجازات نروژ، به موضوع «جنایت علیه بشریت» مربوط می‌شود و به اتهاماتی اشاره دارد که در آن شخصی به علل سیاسی، «حملات همه‌جانبه و منظم به مردم غیرنظامی» انجام داده است.

یکی از سخنگویان سسیلا  مالمستروم، کمیسر امور داخلی اتحادیه اروپا روز سه‌شنبه 26 ژوئيه اعلام کرد: وزرای کشور اعضای اتحادیه اروپا در نشست بعدی خود که قرار است، اواخر ماه سپتامبر برگزار شود،  به موضوع بنیادگرایی، راست‌گرایی افراطی و خارجی‌ستیزی در اروپا خواهند پرداخت.

وی با اشاره به حملات روز جمعه در  نروژ اظهار داشته است: در حال حاضر ما در نظر داریم از مقام‌های نروژی نیز برای بررسی پیامدهای این حملات دعوت به عمل آوریم. نروژ عضو اتحادیه اروپا نیست.

از سوی دیگر پلیس اروپایی، یوروپل، نیز روز سه‌شنبه اعلام کرد، قصد دارد موضوع راست‌گرایی افراطی در اروپا را در دستور کار خود قرار داده و «تصویری دقیق» از این پدیده در اروپا ارایه کند.

یکی از سخنگویان یوروپل در لاهه گفته است، در بررسی‌های پلیس اروپایی به ویژه گروه‌های راست‌گرای افراطی در شمال اروپا مورد توجه قرار می‌گیرند. 

در عين حال پلیس نروژ در جواب انتقادهایی که در زمینه استفاده نکردن از هلی‌کوپتر در ماجرای حمله جمعه گذشته به اردوگاه هواداران حزب کارگر شده بود، گفته که پلیس نروژ تنها یک هلی‌کوپتر دارد که خدمه آن در روز واقعه در مرخصی بودند.

یک سخنگوی پلیس نروژ گفت که دولت و پلیس مشغول بررسی این موضوع هستند که چطور می شود پلیس را به هلی‌کوپترهای بیشتری مجهز کرد.

در حادثه حمله به اردوگاه نوجوانان هوادار حزب کارگر، رسانه های این کشور، به پلیس انتقاد کرده بودند که چرا بعد از دریافت گزارش اولین تیراندازی‌ها با هلی‌کوپتر به محل نرفته است. تیراندازی در آن محل حدود نود دقیقه به طول انجامید که منجر به کشته شدن 68 نفر شد.

آندرس بهرینگ برویک، فرد مهاجم، پیش از آن هم بمبی را در مقر نخست وزیری نروژ جاسازی کرده بود که بر اثر انفجار آن 8 نفر کشته شدند.

همچنین روزسه شنبه کنوت استوربرگت، وزیر دادگستری نروژ از پلیس این کشور برای اقداماتش در ماجرای حمله تشکر کرد و آن را خارق العاده توصیف کرد.

برگت دیداری با رئیس پلیس داشته و بعد از آن به خبرنگاران گفت که عملیات پلیس در اسلو، پایتخت نروژ و مناطق دیگر خوب بوده و از آنها تشکر کرده است.

تشکر وزیر دادگستری نروژ همزمان با انتقادهای رسانه های این کشور درباره عملکرد پلیس مطرح می شود.

رسانه ها در نروژ معتقدند که پلیس چندان هم سریع عمل نکرده است. وزیر دادگستری از انتقادهای مطرح شده علیه پلیس استقبال کرده اما می گوید که برای انتقاد وقت بسیار هست.

وکیل متهم: موکل من دیوانه است

گیر لیپستاد، وکیل آندرس بهرینگ برویک، به خبرنگاران گفت موکلش احتمالا جنون دارد.

او گفته برویک پیش از حمله از مواد محرک استفاده کرده تا قوی تر باشد.

وکیل برویک، همچنین گفت که موکلش احساس می کند در جنگ به سر می برد.

او از قول موکلش تاکید کرده که متاسف است که مجبور به کشتن آدمها شده است اما مجبور به این کار بوده تا "انقلابی در غرب" را آغاز کند.

وي افزود: بهرينگ ‌برويک به داشتن ارتباط با همفکران خود در خارج از نروژ نیز اعتراف کرده است.

به گفته گیر لیپستاد، موکل وی همچنین از وجود دو «سلول»  دیگر راستگرایان افراطی در نروژ و «سلول‌های» دیگر در خارج از این کشور خبر داده است.

قرار است برویک تحت معاینات پزشکی قرار گیرد.

پدر برویک: پسرم باید خودش را می‌کشت

ینس برویک، پدر آندرس برویک که در فرانسه زندگی می‌کند و پلیس تامین امنیت او را به عهده گرفته، می‌گوید که از خواندن خبرهای مربوط به کاری که پسرش کرده متعجب است.

او که دیپلماتی بازنشسته است گفته پسرش در کودکی و نوجوانی پسری عادی مانند سایر جوانان و نوجوانان بوده و فقط کمی گوشه‌گیر‌تر از بقیه.

ينس برویک می‌گوید که مدت‌ها از پسرش بی‌خبر بوده و قصد ندارد به نروژ برود تا کاری برای فرزندش انجام دهد. او می‌گوید همان بهتر بود که پسرم خودش را می کشت تا اینکه جان دیگران را بگیرد.

زمانی که خبرنگار شبکه  تلويزيوني كانال دو نروژ به او گفت، آنچه که می گوید سخنان درشتی از زبان یک پدر است، گفت: بله حرف‌های درشتی است. اما فکر کنید چه کرده. خیلی ناراحت شدم. هنوز نمی‌توانم بفهمم که چنین چیزی انجام شده است. یک انسان معمولی، هیچوقت چنین کاری نمی‌کند.

ینس برویک، از کاری که پسرش کرده ابراز شرمساری کرده و گفته است که باید با این درد تا آخر زندگی‌اش بسازد.

هشت هفته بازداشت

برویک 32 ساله به انجام بمبگذاری در اسلو، پایتخت، و همچنین کشتار در جزیره اوتویئا، محل اردوی نوجوانان هوادار حزب حاکم کارگر، اعتراف کرده است.

برویک فعلا برای 8 هفته قرار است که تحت بازداشت باشد.

روز دوشنبه در جریان نخستین جلسه دادگاه، مقامات پلیس اسلو از قاضی در خواست کردند که متهم 4 هفته نخست بازداشت را در انزوای کامل به سر ببرد.

کیم هگر، قاضی دادگاه با این درخواست موافقت کرد و بنا بر دستور او برویک حق دریافت نامه نخواهد داشت و به علاوه بجز با وکیلش، با هیچ کس دیگر نمی تواند دیدار کند.

از آنجا که رسانه ها حق حضور در جلسه دادگاه را نداشتند، قاضی پرونده خلاصه ای از اظهارات برویک در جلسه دادگاه را پس از خاتمه آن ارایه کرد.

قاضی گفت که برویک در توضیح اقدام خود استدلال کرده بود که او می خواسته نروژ و اروپا را از تبدیل شدن به "مستعمره مسلمانان" نجات دهد.

از برویک همچنین نقل شد که او به دنبال بر جا گذاشتن حداکثر تلفات ممکن نبوده است، بلکه او می خواسته که بیشترین ضربه را به حزب حاکم کارگر نروژ وارد کند.
</TEXT>
</DOC>
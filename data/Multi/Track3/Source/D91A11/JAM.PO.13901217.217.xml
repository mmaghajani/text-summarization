<?xml version="1.0" encoding="utf-8" ?>
<DOC>
<DOCNO>217</DOCNO>
<DATE-TIME>1390/12/17</DATE-TIME>
<CATEGORY>سیاسی</CATEGORY>
<TITLE>عامل کشتار نروژ رسما به ترور متهم شد </TITLE>
<SUMMARY>جام جم آنلاين: عامل کشتار نروژ که ماه گذشته در جلسات مقدماتی دادگاه با لبخند ظاهر شد و خواست به او مدال افتخار بدهند، روز چهارشنبه هفتم مارس رسما به « انجام فعالیت تروریستی » متهم شد.</SUMMARY>
<NARRATIVE></NARRATIVE>
<TEXT>
به گزارش جام جم آنلاين به نقل از يورونيوز، در صورت تاييد اين اتهام  آندرس برینگ برویک با مجازات زندان تا حداکثر 21 سال مواجه مي شود.

انتظار می رود دادستانی در جلسه دادگاه که در ماه آینده میلادی برگزار می شود به جای درخواست حکم زندان، خواهان بستری شدن آندرس برینگ برویک در آسایشگاه روانی شود.

متخصصانی که وضعیت روحی و روانی آندرس برینگ برویک را بررسی کرده اند درباره سلامت روانی او هم نظر نیستند.

گزارش اولیه روانکاوان او را یک بیمار روانی معرفی کرد که همه کارهایش تحت تاثیر توهماتش است. اما چهار روانکاو دیگری که بعدا برویک را معاینه کردند گفتند که او از نظر روانی سالم است.
آندرس برینگ برویک در روز 22 ژوییه سال گذشته میلادی ابتدا با انفجار بمبی در مقابل دفتر نخست وزیر نروژ جان هشت نفر را گرفت و بیش از 90 نفر را مجروح کرد.

سپس راهی جزیره اوتویا در نزدیکی اسلو شد و حاضران در اردوی جوانان حزب کارگر را در این جزیره به گلوله بست. 69 نفر در این حمله کشته و 55 نفر مجروح شدند.

آندرس برینگ برویک مسئولیت این کشتار را به عهده گرفته و گفته است که از کارش پشیمان نیست.
</TEXT>
</DOC>
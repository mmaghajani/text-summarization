<?xml version="1.0" encoding="utf-8" ?>
<DOC>
<DOCNO>201</DOCNO>
<DATE-TIME>1390/05/01</DATE-TIME>
<CATEGORY>سیاسی</CATEGORY>
<TITLE>91 کشته در بمب‌گذاري و تيراندازي نروژ  </TITLE>
<SUMMARY>در جريان انفجار بمب در شهر اسلو پايتخت نروژ و تيراندازي در جزيره‌اي در نزديکي اين شهر، دست‌کم 91 تن کشته و ده‌ها نفر ديگر زخمي شده‌اند.</SUMMARY>
<NARRATIVE></NARRATIVE>
<TEXT>
آرا فريکام يک سخنگوي پليس نروژ با اشاره به کشتار روز جمعه (22 جولاي، 31 تير) در يک اردوگاه جوانان در جزيره يوتويا اين کشور گفت: " ما تائيد مي‌کنيم دست‌کم 84 نفر کشته شده‌اند اما امکان بالا رفتن شمار کشته‌ها را رد نمي‌کنيم." 

فردي با پوشيدن لباس پليس و ورود به اردوگاه جوانان، در جريان نشست جوانان حزب کار، حزب حاکم به رهبري ينس استولتنبرگ نخست وزير اين کشور در جزيره يوتويا واقع در جنوب اسلو، اقدام به تيراندازي‌هاي بي‌هدف کرد. 

همچنين به دنبال انفجاري مهيبي که در مرکز شهر اسلو و در محل استقرار دفتر نخست وزير نروژ و نيز تعدادي ديگر از ساختمان‌هاي دولتي اين کشور روي داد، هفت تن کشته شدند. 

در همين حال، نخست وزير نروژ تاکيد کرده است که عاملان اين حوادث، نمي‌توانند موجب ارعاب يکي از صلح‌آميزترين کشورهاي اروپا شوند. 

وي تصريح کرد: "در پي وقوع اين حوادث مردم کابوسي را تجربه کرده‌اند که شمار اندکي از ما مي‌توانيم آن را تصور کنيم." 

استولتنبرگ ادامه داد: "طي روزهاي آتي مشخص خواهد شد که چه کسي مسئول اين حوادث است و چه مجازاتي براي آنان در نظر گرفته خواهد شد." 

نخست وزير نروژ افزود: "اين پيام خطاب به کساني است که به ما حمله کرده‌اند، پيام تمام مردم نروژ آن است که شما نمي‌توانيد ما را نابود کنيد، شما نمي‌توانيد دموکراسي ما و ايده‌آل‌هاي ما را براي داشتن دنيايي بهتر نابود کنيد." 

نخستين گزارش‌ها از کشته‌شدن 10 تن در جريان تيراندازي در جزيره يوتويا و 7 نفر در بمب‌گذاري مرکز شهر اسلو حکايت داشت. 

بنابه گزارش‌ها، دفتر نخست وزير نروژ و همچنين تعدادي ديگر از ساختمان‌هاي دولتي اين کشور بر اثر اين انفجار به شدت آسيب ديده و پياده‌رو‌هاي اطراف محل حادثه مملو از شيشه‌ و اشياي شکسته شده است. دود نيز آسمان اين منطقه را در بر گرفته است. 

پليس در گزارش خود، اين انفجار را ناشي از انفجار بمب دانسته است. مقامات امنيتي نيز به دليل ترس از احتمال وقوع انفجار ديگر، منطقه را از سکنه تخليه کرده و ارتش در مرکز اسلو مستقر شده است. 

مقامات و پليس نروژ اين دو حادثه بمب‌گذاري و تيراندازي را به يک‌ديگر مرتبط دانسته‌اند. 

گفتني است، فرد 32 ساله در ارتباط با تيراندازي در جزيره يوتويا بازداشت شده است و نيروهاي مبارزه با تروريسم نروژ به اين جزيره اعزام شده‌اند. 

اين حملات از زمان بمب‌گذاري‌ها در مادريد پايتخت اسپانيا در سال 2004، بدترين حادثه تروريستي در اروپا محسوب مي‌شود. در حادثه سال 2004 مادريد، 191 نفر کشته و 2000 نفر زخمي شدند.</TEXT>
</DOC>
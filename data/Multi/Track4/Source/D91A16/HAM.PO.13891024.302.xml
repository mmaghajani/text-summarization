<?xml version="1.0" encoding="utf-8" ?>
<DOC>
<DOCNO>302</DOCNO>
<DATE-TIME>1389/10/24</DATE-TIME>
<CATEGORY>سیاسی</CATEGORY>
<TITLE>رئیس‌جمهور تونس دولت را برکنار کرد</TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > آفریقا  - گروه بین‌الملل:
اعلام کناره‌گیری زین العابدین بن علی، رئیس‌جمهور تونس از قدرت در سال 2014 هم نتوانست معترضان این کشور را آرام کند و تظاهرات مردم این کشور روز گذشته در پایتخت بار دیگر به خشونت کشیده شد.

نیروهای امنیتی تونس به سوی هزاران نفر که با تجمع در مقابل وزارت کشور خواستار کناره‌گیری رئیس‌جمهور این کشور شده بودند، شلیک کردند و با استفاده از مقدار زیادی گاز‌اشک‌آور تلاش داشتند معترضان را متفرق کنند. به‌دنبال این مسئله و ادامه خشونت‌ها در این کشور، زین العابدین بن علی با برکنار کردن دولت این کشور و انحلال پارلمان دستور برگزاری انتخابات زودهنگام پارلمانی را در 6‌ ماه آینده صادر کرد. همچنین از شب گذشته در تونس وضعیت فوق‌العاده اعلام شد.

رئیس‌جمهور تونس که کشورش پس از سال‌ها آرامش با تظاهرات گسترده معترضان دچار یک بحران سیاسی شده است در نطقی تلویزیونی روز پنجشنبه اعلام کرد که قصد ندارد در دوره بعدی انتخابات نامزد ریاست‌جمهوری شود. با وجود این هزاران نفر از معترضان تونس روز گذشته در مقابل ساختمان کشور تجمع کردند و خواستار استعفای زین‌العابدین بن علی از مقامش شدند.
زین‌العابدین بن علی که بیش از 23 سال است قدرت را در تونس در اختیار دارد برای آرام کردن اوضاع در این کشور در سخنرانی خود قول داد که به فکر حل نگرانی‌های معترضان از جمله افزایش چهاربرابری بهای غذا طی هفته‌های اخیر و معضل بیکاری باشد.

وی همچنین به مردم این کشور وعده داد که در راستای اصلاح دمکراسی و اجرای آزادی‌های سراسری تلاش خواهد کرد. رئیس‌جمهور تونس در عین حال توقف تیراندازی به معترضان در این کشور را خواستار شد و اعلام کرد به پلیس دستور داده از استفاده از گلوله‌های واقعی خودداری کند.

رئیس‌جمهور تونس تاکید کرد: من درخواست‌های معترضان درمورد مسائل اجتماعی و سیاسی را به‌خوبی می‌دانم و به احمد فریعه، وزیر کشور جدید تونس دستور داده‌ام که نیروهای امنیتی دست به تیراندازی علیه شهروندان نزنند.سخنرانی روز پنجشنبه رئیس‌جمهور تونس در حالی صورت می‌گرفت که نظامیان تونس همچنان در حال تیراندازی به معترضان با گلوله‌های واقعی بودند.

منابع رسمی تونس تعداد کشته‌شدگان ناآرامی‌های اخیر این کشور را که از حدود یک ماه پیش آغاز شده است 22 نفر اعلام کرده‌اند اما سازمان‌های حقوق بشری از کشته شدن بیش از 60 نفر در این کشور خبر می‌دهند. ادامه درگیری‌ها در تونس باعث شد که هزاران نفر از معترضان در شهر تونس پایتخت این کشور اقدام به برگزاری تظاهرات کنند و خواستار کناره‌گیری زین‌العابدین بن علی از ریاست‌جمهوری شوند. گزارش‌ها نشان می‌دهد که 6 تا 7 هزار نفر از مردم روز گذشته در مقابل ساختمان وزارت کشور تونس جمع شدند؛ واکنشی که به هیچ عنوان دولت تونس با کوتاه آمدن در مقابل معترضان انتظار آن را نداشت.

سخنرانی زین العابدین بن علی و اعلام عدم‌حضور او در انتخابات سال 2014 باعث شادی مردم در خیابان‌ها شد اما گزارش‌ها نشان می‌دهد که شدت برخورد نیروهای امنیتی با معترضان در هفته‌های گذشته به حدی بوده است که به احتمال زیاد ناآرامی در این کشور همچنان ادامه خواهد داشت.

خبرگزاری رویترز گزارش داده است که نظامیان تونس حتی به سمت مردمی که برای شادی به خیابان‌ها آمده بودند تیراندازی کردند که این مسئله باعث کشته‌شدن حداقل 2 نفر شد. اتحادیه کل مشاغل تونس هم روز گذشته از اجرای اعتصاب عمومی برای حمایت از جنبش اعتراضی مردم این کشور خبر داد. عبید البریکی، معاون دبیرکل اتحادیه کل مشاغل تونس با اشاره به اینکه این اعتصاب‌ها به‌منظور محکوم‌کردن تیراندازی‌های نیروهای امنیتی است تاکید کرد که معترضان منتظر اقدامات عملی از سوی دولت هستند. کامل مرجان، وزیر امور خارجه تونس هم پیش از این اعلام کرده بود که احتمال برگزاری انتخابات پارلمانی زودهنگام در این کشور وجود دارد. وی گفت: رئیس‌جمهور تونس تصمیم‌ گرفته است که انتخابات ریاست‌جمهوری و پارلمانی در سال 2014 به‌صورت همزمان برگزار نشود.

وزیر امور خارجه تونس همچنین تاکید کرد که برای بازگشت آرامش به کشور، تشکیل دولت وحدت ملی امکان پذیر است.
تونس که از متحدان آمریکا به حساب می‌آید در طول 15 سال گذشته کشوری بسیار آرام بوده است اما تظاهرات در اعتراض به بیکاری و قیمت بالای مواد‌غذایی در این کشور از بیش از 3هفته پیش از منطقه سیدی بوزید شروع شد.

نخستین تظاهرات گسترده در ۱۷دسامبر در این منطقه زمانی برگزار شد که یک فارغ‌التحصیل دانشگاه در اعتراض به اقدام پلیس در ضبط میوه‌ها و سبزیجاتش به‌دلیل نداشتن مجوز فروش اقدام به‌خودسوزی کرد. اکنون بحران سیاسی در این کشور شمال آفریقا به نقطه‌ای رسیده است که حتی کوتاه آمدن و وعده آزادی رسانه‌ها و دمکراسی هم بدون اقدامات عملی نخواهد توانست معترضان را آرام کند.</TEXT>
</DOC>
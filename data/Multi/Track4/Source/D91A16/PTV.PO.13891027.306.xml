<?xml version="1.0" encoding="utf-8" ?>
<DOC>
<DOCNO>306</DOCNO>
<DATE-TIME>1389/10/27</DATE-TIME>
<CATEGORY>سیاسی</CATEGORY>
<TITLE>کابينه ائتلافي تونس معرفي شد</TITLE>
<SUMMARY>محمد الغنوشي نخست وزير کنوني تونس درميان ادامه ناآرامي‌ و اعتراض مردم، کابينه پيشنهادي خود را معرفي کرده است. </SUMMARY>
<NARRATIVE></NARRATIVE>
<TEXT>
دولت وحدت ملي تونس روز دوشنبه (27 دي) و تنها سه روز پس از فرار زين العابدين بن‌علي رئيس جمهور اين کشور معرفي شد.

کابينه جديد تونس براي نخستين بار متشکل از سه نفر از اعضاي احزاب مخالف است. ولي بسياري از وزيران کليدي کابينه، اعضاي سابق کابينه بن‌علي هستند که به سمت‌هاي خود بازگشته‌اند.

کابينه پيشنهادي الغنوشي جديد در حالي معرفي شد که مردم معترض تونس به خيابان‌ها آمده و خواهان کناره‌گيري حزب حاکم از قدرت شده‌اند.

تظاهرکنندگان اعلام کرده‌اند که با حضور هيچ‌يک از اعضاي دولت قبلي در کابينه جديد موافق نيستند.

الغنوشي که از دوستان نزديک بن‌علي بوده است، اعلام کرده، هرچه سريع‌تر به خلاء قدرت در اين کشور پايان خواهد داد.

غنوشي در يک کنفرانس خبري درباره اين موضوع گفت: " ما با همه وجود براي ايجاد صلح و ثبات در کشور و آرامش خاطر مردم تونس، تلاش خواهيم کرد. اولويت ما برقراري امنيت و همچنين ايجاد اصلاحات سياسي و اقتصادي است."

دولت جديد وحدت ملي تونس قصد دارد، شرايط را براي برگزاري انتخابات رياست جمهوري طي دو ماه آينده فراهم کند.

درحال حاضر، ارتش تونس در تلاش براي جلوگيري از خشونت و درگيري، نيروهاي خود را در خيابان‌ها مستقر کرده و تدابير امنيتي را شدت بخشيده است.

با وجود استقرار نيروهاي ارتش در خيابان‌هاي تونس، شرايط در اين کشور همچنان بحراني است.

حکومت 23 ساله بن علي در تونس، در پي چند هفته تظاهرات و درگيري ميان مردم و نيروهاي دولتي سرنگون شد.

نقض مداوم حقوق بشر، سياست‌هاي نادرست و اعمال خشونت از سوي دولت تونس، خشم ، اعتراض و تظاهرات مردم اين کشور را درپي داشت.

ف ه/ن م</TEXT>
</DOC>
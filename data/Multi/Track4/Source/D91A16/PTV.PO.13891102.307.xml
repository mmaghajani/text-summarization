<?xml version="1.0" encoding="utf-8" ?>
<DOC>
<DOCNO>307</DOCNO>
<DATE-TIME>1389/11/02</DATE-TIME>
<CATEGORY>سیاسی</CATEGORY>
<TITLE>پليس تونس به انقلابيون پيوست</TITLE>
<SUMMARY>صدها تن از نيروهاي پليس تونس با پيوستن به تظاهرکنندگان انقلابي تونسي در پايتخت اين کشور، برکناري دولت موقت را خواستار شده‌اند.</SUMMARY>
<NARRATIVE></NARRATIVE>
<TEXT>
درپي پيروزي انقلاب مردم تونس عليه حکومت 23 ساله زين‌العابدين بن‌علي، ديکتاتور پيشين مورد حمايت امريکا، محمد الغنوشي، نخست وزير اين کشور دولت موقتي را تا زمان برپايي انتخابات تشکيل داد.

اين در حالي است که تاکيد الغنوشي بر حفظ تعدادي از وزيران دوران بن‌علي خشم مردم را برانگيخته و تاکيد تونسي‌ها را بر برکناري دولت موقت به دنبال داشته است.

بن علي با اعمال محدوديت‌هاي مختلف از جمله محدوديت‌هاي مذهبي، مردم را مجبور مي‌کرد تا در اماکن عمومي بدون حجاب ظاهر شوند؛ وي سعي داشت در هم‌سويي با غرب، ريشه‌هاي اسلامي کشور را قطع کند.

با اين حال، به رغم درگيري پليس با تظاهرکنندگان، صدها تن از افسران نيروي انتظامي تونس به صف تجمع‌کنندگان پيوستند و با حمل پلاکارد و سردادن شعار، محاکمه تمامي مقامات وابسته به دولت بن‌علي را خواستار شدند.

نيروهاي پليس معترض، همچنين شعارهايي از جمله "پليس حزب مردم است" را سر داده‌اند.

يکي از افسران پليس به خبرگزاري آلمان گفت، "ما ديگر نمي‌خواهيم براي سرکوب مردم، ابزاري در دستان قدرت‌مندان باشيم."

برپايه اين گزارش، نيروهاي امنيتي تونس نيز که پيش از اين گمان مي‌رفت براي خاموش کردن خشم معترضان وارد ميدان شوند، تاکنون هيچ‌گونه واکنشي در برابر معترضان از خود نشان نداده‌اند.

گفتني است، به رغم اعلام عزاي عمومي براي قربانيان انقلاب تونس، خروج اعضاي کابينه از حزب بن‌علي و نيز اعلام کناره گيري نخست وزير از قدرت پس از انتخابات، اعتراضات مردم عليه دولت موقت هم‌چنان ادامه دارد.

الغنوشي وعده داده است که انتخابات سراسري تونس را طي 6 ماه آينده برگزار کند.

در صورت برگزاري اين انتخابات، از زمان استقلال تونس از فرانسه در سال 1956، اين براي نخستين بار است که مردم اين کشور شمال افريقا به طور آزادانه به پاي صندوق‌هاي راي مي‌روند.


ح ش/ن م </TEXT>
</DOC>
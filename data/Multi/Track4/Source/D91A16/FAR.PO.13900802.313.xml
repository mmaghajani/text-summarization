<?xml version="1.0" encoding="utf-8" ?>
<DOC>
<DOCNO>313</DOCNO>
<DATE-TIME>1390/08/02</DATE-TIME>
<CATEGORY>سیاسی</CATEGORY>
<TITLE>/آخرین گزارش‌ها از روز تاریخی تونسی‌ها/
مشارکت ۷۰درصدی مردم تونس در اولین انتخابات بعد از "بن علی"/ پیشتازی اسلامگرایان</TITLE>
<SUMMARY>خبرگزاری فارس: با ثبت حضور گسترده مردم تونس در انتخابات پارلمانی، حزب اسلامگرای النهضه این کشور بیش از نیمی از کرسی‌های تونسی‌های مهاجر را از آن خود کرده است.</SUMMARY>
<NARRATIVE></NARRATIVE>
<TEXT>
به گزارش فارس، با بسته شدن مراکز رأی گیری به روی مردم در ساعت 7 بعد از ظهر دیروز شمارش آرای انتخاباتی در مراکز انتخابات آغاز شد، این در حالی بود که حضور مردم در اولین انتخابات آزاد در بهار عربی برای تحلیلگران و کارشناسان غیر قابل تصور بود.

حضور گسترده مردم در انتخابات تونس

پایگاه خبری الجزیره به نقل از بوبکر بنصایر دبیرکل کمیته مستقل نظارت بر انتخابات نوشت که از 1/4 میلیون نفری که برای شرکت در انتخابات ثبت نام کرده بودند، 90 درصد به پای صندوق‌های رأی آمدند و بسیاری از افراد دیگری که در انتخابات ثبت نام نکرده بودند نیز پای صندوقها حاضر شده و رأی دادند.

بر اساس گزارشها، مراکز رأی گیری در حالی رأس ساعت 7 بعد از ظهر دیروز بسته شد که در بعضی جاها همچنان صدها نفر از مردم در صف‌های طولانی ایستاده بودند تا رأی خود را به صندوق‌ها بیندازند.

میزان مشارکت مردم در انتخابات 70 درصد بود

کمال الجندوبی، رئیس کمیته انتخابات مجلس موسسان تونس اعلام کرد که نسبت مشارکت رای دهندگان تونسی در این انتخابات حدود 70 درصد برآورد شده است.

وی با حضور در یک کنفرانس خبری درباره آخرین اخبار انتخابات در این کشور گفت که شعبه‌های اخذ رای از اولین ساعات بامداد امروز شاهد حضور گسترده شهروندان تونسی بود.

کمال الجندوبی با تاکید بر این‌که این روز، روز گران‌بهایی برای تونس است، افزود: انتخابات در شرایطی آرام، عادی و به دور از هرگونه خشونت یا نقض قوانین برگزار شد.

نتایج نهایی انتخابات سه‌شنبه اعلام می شود

کمیته انتخابات که پیشتر اعلام کرده بود نتایج نهایی را تا ظهر دوشنبه اعلام می‌کند، تصریح کرد که نتایج نهایی این انتخابات تا روز سه شنبه اعلام خواهد شد. این در حالی است که نظرسنجی‌ها پیشتازی حزب اسلامگرای نهضت اسلامی را پیش‌بینی می‌کنند.

پیشتازی حزب اسلامی النهضه در شمارش آراء

در همین راستا مسئول هیئت انتخاباتی در حزب النهضة اعلام کرد که این حزب در میان آرای خارج نشینان تونسی موفق شده است 10 کرسی از 18 کرسی مخصوص خارجی‌ها را به خود اختصاص دهد و 50 درصد آراء را از آن خود کرده است.

وقوع برخی تخلفات کوچک در روند انتخابات

همچنین انجمن شهروندان تونس اعلام کرد که تخلفاتی در مورد انتخابات صورت گرفته که عمدتا در زمینه ادامه تبلیغات در ساعات انتخابات و مشکلات ساختاری برخی مراکز رأی گیری بوده است.

کمیته مستقل نظارت بر انتخابات نیز وقوع برخی تخلفات را تایید کرده، اما تصریح کرد که با وجودی که حضور مردم برای انتخابات بی‌نظیر بود، اما عموما انتخابات به صورت عادی برگزار شد.

انجمن شهروندان تونس مواردی از تخلفات انتخاباتی را برشمرده است که مربوط به حزب آزاد قانونی جدید، حزب تجمع و حزب الفضیلة در برخی مراکز رأی‌گیری بوده است.

انتخابات در فضایی آرام برگزار شد

مردم تونس در انتخابات دیروز خود از میان بیش از 11 هزار نامزد 217 نفر را به عنوان نمایندگان خود در مجلس ملی موسسان انتخاب می‌کنند، البته 18 کرسی از این تعداد متعلق به تونسی‌های خارج از این کشور و باقیمانده 199 کرسی به تونسی‌های داخل اختصاص دارد.

تنها 55 درصد از کسانی که واجد شرایط رأی دادن هستند برای شرکت در انتخابات ثبت نام کرده‌ بودند، اما بسیاری از کسانی که ثبت نام نکرده‌ بودند نیز در انتخابات شرکت کردند.

بیش از 40 هزار نفر از ارتش و نیروهای امنیتی مسئولیت حفظ امنیت مراکز انتخاباتی را بر عهده داشتند و بیش از 13 هزار ناظر داخلی و خارجی نیز بر حسن اجرای آن نظارت ‌کردند.انتخابات در فضای امنیتی خوبی نیز  برگزار شد.

شخصیت‌های تونسی: یکشنبه روزی تاریخی برای ملت تونس بود

فواد المبزغ رئیس شورای انتقالی تونس این انتخابات را ادامه سوق دادن تونس به ساحل صلح بعد از انقلاب 19 ژانویه دانست، وی دیروز را روزی تاریخی و روز شادی و عزت مردم تونس خواند و تاکید کرد که آنها در برابر مسئولیت‌های خود در انتخابات نمایندگان مجلس موسسان قرار گرفتند.

الباجی قائد السبسی نخست‌وزیر دولت انتقالی تونس نیز تصریح کرد که مردم تونس صفحه جدیدی را رقم زدند که دو دوره حاکمیتی در این کشور را جدا می‌کند.

راشد الغنوشی رهبر حزب اسلامگرای النهضه تونس نیز این انتخابات را تاریخی خواند، او گفت: ‌من هفتاد سال عمر دارم، اما این اولین انتخاباتی است که در آن رأی می‌دهدم، او پیش بینی کرد که جنبش وی بهترین نتایج را به دست آورد، اما در عین حال گفت که اگر دیگری هم در این انتخابات پیروز شود، به وی تبریک خواهد گفت.

انتهای پیام/++</TEXT>
</DOC>
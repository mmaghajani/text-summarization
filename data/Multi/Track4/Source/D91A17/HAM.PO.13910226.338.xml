<?xml version="1.0" encoding="utf-8" ?>
<DOC>
<DOCNO>338</DOCNO>
<DATE-TIME>1391/02/26</DATE-TIME>
<CATEGORY>سیاسی</CATEGORY>
<TITLE>برگزاري مراسم تحليف فرانسوا اولاند در كاخ‌ اليزه
فرانسوا اولاند کارخود را به عنوان رئیس جمهور فرانسه آغاز کرد</TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > اروپا  - همشهری آنلاین:
فرانسوا اولاند روز سه‌شنبه به عنوان اولین رئیس جمهوری سوسیالیست فرانسه پس از 17 سال، مراسم تحلیف خود را در کاخ الیزه برگزار کرد و رسما سکان هدایت این کشور را به دست گرفت.

به گزارش ایسنا به نقل از شبکه تلویزیونی بی.بی.سی، فرانسوا اولاند، رئیس جمهوری منتخب فرانسه در سخنرانی خود در کاخ الیزه پس از تقدیر از هواداران خود گفت: این کشور به همه مردم تعلق دارد. من به مشکلات اساسی پیش روی دولتم واقفم و می‌دانم که مشکل بحران بدهی و بیکاری باید در دستور کار دولتم قرار بگیرد.

فرانسوا اولاند در ادامه تاکید کرد که دموکراسی را در فرانسه تقویت خواهد کرد و با تمامی اشکال تبعیض مبارزه می‌کند.

وی با تبیین برنامه‌های بلندمدت دولت خود، عدالت را مبنای تمامی تصمیمات دولتش اعلام کرد.

اولاند در ادامه اظهار کرد: چشم اروپا امروز به فرانسه دوخته شده است و آنها منتظرند تا شاهد تغییرات اساسی خصوصا در حوزه مالی باشند.

اولاند پیش از ورود به کاخ الیزه با نیکولا سارکوزی، رئیس جمهوری سابق فرانسه بر روی پله‌های کاخ گفت‌وگوی کوتاهی انجام داد.

مراسم سوگند اولاند در جمع حدود 400 میهمان برگزار شد. وی قرار است پس از پایان مراسم تحلیف به برلین سفر کرده و با آنگلا مرکل، صدراعظم آلمان دیدار کند.
</TEXT>
</DOC>
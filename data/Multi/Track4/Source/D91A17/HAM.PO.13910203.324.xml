<?xml version="1.0" encoding="utf-8" ?>
<DOC>
<DOCNO>324</DOCNO>
<DATE-TIME>1391/02/03</DATE-TIME>
<CATEGORY>سیاسی</CATEGORY>
<TITLE>انتخابات ریاست جمهوری فرانسه آغاز شد</TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > اروپا  - همشهری آنلاین:
رای گیری از افراد واجد شرایط پس از دوهفته رقابت تنگاتنگ و فشرده شبانه روزی میان 10 نامزد این دوره از انتخابات ریاست جمهوری از ساعت هشت صبح به وقت محلی در فرانسه آغاز شد.

به گزارش ایرنا، این در حالی است که نظر به اختلاف چند ساعته ، انتخابات ریاست جمهوری ازظهر روز شنبه گذشته در برخی از سرزمین های ماوراء فرانسه و خارج از کشور آغاز شده است.

رای گیری از افراد واجد شرایط رای دادن تا هشت شب ادامه خواهد داشت.

طبق قوانین انتخاباتی در روال عادی، زمان انتخابات قابل تمدید نبوده وافراد موظف هستند در زمان در نظرگرفته شده به یکی از شعب و دفاتر اخذ آرا مراجعه کرده و به نامزد مورد نظر رای دهند.

دست اندرکاران انتخابات، تعداد 85 هزارشعبه ودفاتر اخذ آراء برای این مرحله از انتخابات ریاست جمهوری فرانسه در نظرگرفته اند.

براساس آمارهای موجود 5/44 میلیون نفر از شهروندان فرانسوی درسطح 33 هزار شهر و روستا این کشور واجد شرایط رای دادن می باشند.

رای دادن درفرانسه اجباری نیست درحالی که برخی کشورهای حوزه اروپا از جمله لوکزامبورگ ، بلژیک ، ایتالیا ، یونان و رومانی با وضع قانونی در زمینه اجباری بودن حضور شهروندان درپای صندوق های اخذ آراء ، جرایم و سایر محدودیت هایی برای شهروندان واجد شرایط که از این کار خودداری می کنند، در نظرگرفته شده است.

رای گیری از واجدان شرایط رای درحالی در فرانسه آغاز می شود که رسانه های جمعی اعم از نوشتار، شنیداری و صوتی ، خبرنگاران ، مفسران ، تحلیل گران ، موسسات نظرسنجی و دیگر دست اندرکاران امر انتخابات ، از ساعت 24 جمعه شب گذشته تا ساعت 20 امروز یکشنبه مجاز نیستند در زمینه میزان آراء ماخوذه و جایگاه احتمالی نامزدها اظهار نظر کنند.

نقض کنندگان این قانون به پرداخت 75 هزار یورو جریمه نقدی محکوم می شوند.

طراحان معتقدند که این امر می تواند در رای افراد و نحوه تصمیم آنان در مورد نامزدها تاثیرگذار بوده و انتخابات را از روند عادی خود خارج کند.

 نیکلا سارکوزی ، از حزب حاکم ،  فرانسوا اولاند ، از حزب سوسیالیست،  مارین لوپن، از ملی جبهه راست افراطی، ژان لوک ملانشون، از جناح چپ، اوا ژولی، از حزب اکولوژی و سبز، فرانسوا بایرو از حزب مودم ، ناتالی آرتو از حزب کمونیست، فیلیپ پوتو از حزب ضد سرمایه داری جدید و نیکلا دوپون انیان از حزب فرانسه استوار و  ژاک شومیناد، نامزدهای مرحله اول انتخابات ریاست جمهوری فرانسه هستند.

درهمین حال نیز آخرین نظرسنجی موسسه ایپسوس فرانسه که تنها دو روزمانده به برگزاری انتخابات انتشار یافت نیز نشان می‌دهد که اولاند در مرحله اول با کسب 29 درصد از آراء ماخوذه در برابر سارکوزی که حائز 5/25 درصد از آراء این مرحله از انتخابات می شود ، برتری خود را حفظ خواهد کرد.

براین اساس، اولاند خواهد توانست در مرحله دوم انتخابات با اختلاف فاحشی و با کسب 56 درصد آراء بر سارکوزی رقیب این مرحله از انتخابات چیره شود.

دومین مرحله از انتخابات ریاست جمهوری فرانسه قرار است دوهفته بعد ششم ماه مه میلادی میان دو نامزد برتر راه یافته به این مرحله از انتخابات برگزارشود.
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>322</DOCNO>
<DATE-TIME>1391/01/31</DATE-TIME>
<CATEGORY>سیاسی</CATEGORY>
<TITLE>انتخابات فرانسه-۷//
وعده انتخاباتی اولاند درباره خروج نظامیان فرانسوی از افغانستان</TITLE>
<SUMMARY>خبرگزاری فارس: نامزد سوسیالیست انتخابات ریاست جمهوری فرانسه در وعده‌ای انتخاباتی از ابلاغ تمایل فرانسه به هم‌پیمانان آن درباره خروج نظامیان فرانسوی از افغانستان تا پایان ۲۰۱۲ در صورت پیروزی در انتخابات خبر داد.
</SUMMARY>
<NARRATIVE></NARRATIVE>
<TEXT>
به گزارش فارس به نقل از خبرگزاری شینهوا، "فرانسوآ اولاند" در آستانه نزدیکی به زمان برگزاری دور نخست انتخابات ریاست جمهوری فرانسه در وعده‌ای انتخاباتی درباره برنامه سیاسی خود در قبال افغانستان اعلام کرد: «من هیچ راه حل نظامی در افغانستان نمی‌بینم و در صورت پیروزی در انتخابات ریاست جمهوری 2012، به هم‌پیمانان فرانسه تمایل پاریس برای خروج نظامیان فرانسوی از کشورهای آسیای میانه تا پایان سال 2012 را ابلاغ می‌کنم.»

وی طی گردهمایی تبلیغاتی افزود: «هیچگونه راه حل نظامی در افغانستان وجود ندارد. در صورتیکه من در انتخابات پیش رو به عنوان رئیس‌جمهور فرانسه انتخاب شوم، در نشست آتی اعضای سازمان پیمان آتلانتیک شمالی (ناتو) که قرار است پایان ماه مه آینده در شیکاگو آمریکا برگزار شود، تمایل پاریس برای خروج نظامیان فرانسوی از افغانستان تا پیش از پایان سال 2012 را اعلام کرد.»

نامزد سوسیالیست انتخابات فرانسه همچنین وعده داد که خروج نظامیان فرانسوی از افغانستان باید به شیوه‌ای مناسب و در شرایط امنیتی خوب برای نظامیان فرانسوی صورت گیرد.

بر اساس این گزارش، از زمان آغاز استقرار نیروهای بین‌المللی در افغانستان در سال 2001 تاکنون، حدود 80 نظامی فرانسوی در جریان عملیات‌ها و خشونت‌های مختلف در ولایت‌های و مناطق مختلف افغانستان جان خود را از دست داده‌اند.

انتهای پیام/ر.ص
</TEXT>
</DOC>
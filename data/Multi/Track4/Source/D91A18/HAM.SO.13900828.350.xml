<?xml version="1.0" encoding="utf-8" ?>
<DOC>
<DOCNO>350</DOCNO>
<DATE-TIME>1390/08/28</DATE-TIME>
<CATEGORY>اجتماعی</CATEGORY>
<TITLE>‌ایران، رتبه اول‌سرانه ‌قربانیان تصادفات را در جهان دارد</TITLE>
<SUMMARY></SUMMARY>
<NARRATIVE></NARRATIVE>
<TEXT>
سلامت > عمومی  - دبیرکل سازمان ملل متحد در پیامی به مناسبت20 نوامبر روز جهانی قربانیان تصادفات جاده‌ای، خواستار بهبودی ایمنی در جاده‌ها شد.


 بان کی مون در پیام خود خواستار مساعدت همه نقش‌آفرینان شامل برنامه‌ریزان شهری، طراحان خودرو، سیاستگذاران و استفاده‌کنندگان از جاده‌ها برای بهبود ایمنی جاده‌ها شد. وی با اشاره به «دهه اقدام برای ایمنی جاده‌ها» (2020-2011) که از امسال به‌منظور نجات جان 5میلیون انسان آغاز شده است، افزود:

در این طرح جهانی، چارچوبی به دولت‌ها، جامعه مدنی و بخش خصوصی در مورد رفتار ایمن ارائه می‌شود. در ایران اما همچنان پس از گذشت بیش از 8 دهه از تردد نخستین خودروها، وضعیت ایمنی راه‌ها مطلوب نیست و بنابراظهارنظر کارشناسان، ایران با ثبت آمار 27هزار کشته در سال، در مقایسه با جمعیت 70میلیون نفری خود، به لحاظ سرانه قربانیان حوادث رانندگی، رتبه اول را در دنیا به‌خود اختصاص داده است.

علل و عوامل فراوانی همانند حلقه‌هایی به هم پیوسته، زنجیره حوادث جاده‌ای در کشورمان را تشکیل می‌دهند و ما را در نازل‌ترین رتبه در میان کشورهای جهان از نظر امنیت سفر قرار می‌دهند. طبق آمار و بررسی‌های انجام شده، ایران دارای یکی از بدترین آمار تصادف‌های جاده‌ای و ایمنی جاده‌ای در جهان است.

انبوه وسایل نقلیه و رفتار بی‌ملاحظه رانندگان 2علت اصلی میزان بالای تصادفات در کشورمحسوب می‌شوند.

طبق ارقام اعلام شده از سوی سازمان بهداشت جهانی در سال 2008، در ایران تعداد23 هزار نفر به ‌علت تصادفات جاده‌ای جان خود را از دست داده‌اند. کارشناسان 3عامل تولید سالانه تعداد زیاد خودرو، پایین بودن ایمنی جاده‌های کشور و پایین بودن فرهنگ رانندگی را از علل تصادفات مرگبار می‌دانند.

ایران به لحاظ ریسک تصادفات جاده‌ای در مقام نخست جهان است و از نظر نرخ تصادفات، پس از کلمبیا، ونزوئلا و بنگلادش مقام چهارم را در اختیار دارد. در ایران به ازای هر 10هزار وسیله نقلیه 120 سانحه رانندگی اتفاق می‌افتد؛ درحالی‌که این رقم در فرانسه و ژاپن 12 تصادف است.
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>357</DOCNO>
<DATE-TIME>1391/02/16</DATE-TIME>
<CATEGORY>اجتماعی</CATEGORY>
<TITLE>جوانان عامل 30 درصد تصادفات منجر به فوت</TITLE>
<SUMMARY></SUMMARY>
<NARRATIVE></NARRATIVE>
<TEXT>
عضو مرکز تحقیقات راه و حمل و نقل دانشکده فنی دانشگاه تهران گفت: براساس پژوهشهای انجام شده حدود 30 درصد از تصادفات منجر به فوت، مربوط به رانندگان جوان و مبتدی است.

به گزارش مهر، دکتر ساسان افلاکی افزود: با وجود اینکه در کشورهای توسعه یافته، رانندگان جوان تنها 10 درصد ترکیب جمعیتی را تشکیل می‌دهند ولی در 27 درصد تصادفات منجر به فوت نقش داشته و در مجموع کل تصادفات، حدود 20 تا
30 درصد تلفات به رانندگان جوان و مبتدی مربوط می‌شود.
وی ادامه داد: رشد فزاینده تاثیر رانندگان جوان و مبتدی در وقوع تصادفات و تلفات جاده‌ای به یک مشکل جهانی تبدیل شده و نگاه محققان و کارشناسان رشته‌های مرتبط با حمل و نقل و ترافیک را به خود معطوف کرده است.
 
استادیار پردیس دانشکده‌های فنی دانشگاه تهران با اشاره به اینکه در بسیاری از کشورها میزان نقش رانندگان جوان در تصادفات در حال افزایش است گفت: کارشناسان میزان درجه‌بندی تصادفات رانندگان را با عواملی چون سن، جنسیت و بی‌تجربگی مورد ارزیابی قرار می‌دهند.
 
دبیر سومین کنفرانس بین‌المللی حوادث رانندگی و جاده‌ای افزود: در اکثر تصادفاتی که رانندگان مبتدی در وقوع آن نقش داشته‌اند، مواردی چون سرعت زیاد، وقوع تصادف در شب، وجود سرنشینان جوان، مصرف موادمخدر و توهم‌زا، الکل و نبستن کمربند ایمنی گزارش می‌شود که بیانگر نیاز به توجه ویژه و تحلیل ریشه‌های روانی و اجتماعی آن دارد.
 
وی گفت: در سوانح و تصادفات موتور سیکلت نیز میزان تحصیلات و سن مصدومان و کشته شدگان با استفاده نکردن از کلاه ایمنی ارتباط نزدیک و معناداری داشته که این مسئله نیازمند فرهنگ‌سازی و نظارتهای بیشتر و جدی‌تر خواهد بود.
 
افلاکی تصریح کرد: تذکر و هشدار لازم به جوانان در خصوص استفاده صحیح از وسایل ایمنی طی رانندگی با خودرو و موتور سیکلت در کنار حفظ سرعت مطمئنه و دقت به علائم هشدار دهنده به طور حتم نقش قابل توجهی در کاهش صدمات و تلفات خواهد داشت.
 
وی افزود: براساس آمارها در 10 ماهه نخست سال 90 بالغ بر 17 هزار نفر از هموطنانمان جان خود را در شهرها و جاده‌های کشور بر اثر سوانح رانندگی از دست داده‌اند.
 
سومین کنفرانس بین‌المللی حوادث رانندگی و جاده‌ای با هدف تبیین راهکارهای موثر و ارائه مقالات داخلی و خارجی جهت کاهش تلفات رانندگی 26 لغایت 28 اردیبهشت ماه جاری در تالار شهید چمران دانشگاه تهران برگزار می‌شود. در این گردهمایی علمی چهره‌های دانشگاهی و صاحبنظرانی از سازمان راهداری و حمل و نقل جاده‌ای، جمعیت هلال احمر، اورژانس کشور، مرکز تحقیقات پزشکی قانونی، معاونت حمل و نقل و ترافیک شهرداری تهران، شرکت مطالعات جامع حمل و نقل و ترافیک تهران، پلیس راهنمایی و رانندگی ناجا، بیمه مرکزی جمهوری اسلامی، سازمان شهرداریها و دهیاریهای کشور، خودروسازان، سازمانهای بیمه‌گر و دانشگاه برکلی کالیفرنیا به سخنرانی و طرح مباحث علمی می‌پردازند.
</TEXT>
</DOC>
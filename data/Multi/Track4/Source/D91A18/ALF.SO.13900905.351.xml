<?xml version="1.0" encoding="utf-8" ?>
<DOC>
<DOCNO>351</DOCNO>
<DATE-TIME>1390/09/05</DATE-TIME>
<CATEGORY>اجتماعی</CATEGORY>
<TITLE>فقر فرهنگی، علت اصلی تصادفات رانندگی </TITLE>
<SUMMARY></SUMMARY>
<NARRATIVE></NARRATIVE>
<TEXT>
نایب رئیس فراکسیون مدیریت شهری و روستایی گفت: یکی از دلایل افزایش تصادفات به فقرفرهنگ رانندگی در میان مردم، استاندارد نبودن خودروها و جاده‌های خطرناک بازمی‌گردد.

محسن نریمان درباره اعلام نرخ جدید جریمه‌های رانندگی در سطح کشور تصریح کرد:اعضای فراکسیون شهری از هر طرحی که فضای تصادفات را ایمن‌تر کند و حادثه‌های تاسف‌بار در جاده‌ها را کاهش دهد، حمایت می‌کند.

نماینده مردم بابل در مجلس شورای اسلامی، ادامه داد: اما این مساله برای ما روشن نیست با افزایش جریمه‌ها، افزیش ایمنی جاده‌ها به چه میزان تضمین خواهد شد.

وی بابیان اینکه در سال‌‌های گذشته نیز نرخ جرائم رانندگی افزایش پیدا کرد، یادآور شد: ولی متاسفانه این مساله هیچ تاثیری روی تعداد کشته‌شدگان در تصادفات جاده‌ای نگذاشت و آمار آن متاسفانه بسیار بالا بود.

نماینده مردم در مجلس بیان کرد: اکنون نیز مانند قبل نرخ جریمه‌ها افزایش پیدا کرده اما باید به این مساله توجه داشت یکی از دلایل افزایش تصادفات به فرهنگ رانندگی در میان مردم، استاندارد نبودن خودروها و جاده‌های خطرناک بازمی‌گردد.

نریمان گفت: علاوه بر این مسائل تراکم ماشین‌ها در جاده‌ها و ترافیک‌ داخل و بیرون شهر‌ی نیز مزید بر علت شده تا مشخص کند که باید برای حل معضل ترافیک و کم شدن حوادث جاده‌ای یک برنامه مطالعاتی دقیق داشته باشیم.

نایب رئیس کمیسیون عمران مجلس، افزود: علاوه بر افزایش جرائم رانندگی باید به سمت بالا بردن استاندارد خودروهای داخلی کار شود و همچنین باید در دادن گواهینامه به افراد سخت‌گیری‌های بیشتری شود تاهر کسی به راحتی نتواند گواهینامه بگیرد.

نایب رئیس فراکسیون شهری و مدیریت‌روستایی تاکید کرد: مواردی چون نقض گواهینامه و عدم استفاده از ماشین برای افراد متخلف از جمله جرائمی است که می‌تواند بازدارندگی لازم را داشته باشد.

نرخ جدید جریمه‌های راهنمایی و رانندگی بر اساس اعلام پلیس از تاریخ ۱۶ آذر ماه اجرایی  خواهد شد.

سقف و کف جرایم رانندگی در قانون به ترتیب ۲۰۰ هزار و ۳ هزار تومان پیش‌بینی شده است و این رقم هر سه سال بر اساس نرخ تورمی که در هر سال وجود دارد افزایش می‌یابد یعنی نرخ تورم در مجموع سه سال به میزان سقف جریمه‌ها افزوده خواهد شد.</TEXT>
</DOC>
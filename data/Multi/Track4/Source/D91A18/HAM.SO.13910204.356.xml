<?xml version="1.0" encoding="utf-8" ?>
<DOC>
<DOCNO>356</DOCNO>
<DATE-TIME>1391/02/04</DATE-TIME>
<CATEGORY>اجتماعی</CATEGORY>
<TITLE>زمانی که ازکاهش تلفات جاده ای خوشحال می شویم</TITLE>
<SUMMARY></SUMMARY>
<NARRATIVE></NARRATIVE>
<TEXT>
اجتماع > نهادها  - آرش نهاوندی:
پزشکی قانونی به تازگی اعلام کرده است که در سال 1390، 20‌هزار و 68 نفر در تصادفات رانندگی کشته شده‌اند.

محمود خدادوست، رئیس مرکز تحقیقات پزشکی، افزود: این آمار در مقایسه با مدت زمان مشابه سال گذشته که 23‌هزار و 249 نفر در تصادفات رانندگی کشته شدند،13.7‌درصد کاهش را نشان می‌دهد.بدون در نظر گرفتن این مسئله که همه ساله راهنمایی و رانندگی، سازمان هلال احمر و پزشکی‌قانونی آمارهای متناقض و ضد ‌و نقیضی را با اختلاف زیاد نسبت به یکدیگر ارائه می‌دهند ما با شنیدن خبر اینکه طی سال1390، 3هزار نفر کمتر در سوانح رانندگی کشته شدند خوشحال می‌شویم. در واقع تصور می‌کنیم چه اتفاق بزرگی افتاده است، اما به این مسئله فکر نمی‌کنیم که طبق آمارها هنوز جاده‌های کشور ما خطرساز‌ترین در دنیا هستند و رانندگی پر اشتباه ما نیز همچنین.

در واقع به این مسئله فکر نمی‌کنیم که 20‌هزار نفر در یک سال در تصادفات جاده‌ای کشته شدند. این آمار تلفات حتی می‌تواند با آمار تلفات در یک جنگ مدرن امروزی برابری کند اما چرا باید وضعیت اینگونه باشد. به اعتقاد کارشناسان آگاهی نداشتن از فرهنگ صحیح رانندگی، اشکالات فنی در جاده‌های کشور و پایین بودن استاندارد ایمنی خودروهای داخل از دلایل بالا بودن میزان تلفات رانندگی در کشور محسوب می‌شود.

کارشناسان معتقدند آموزش و فرهنگسازی‌ در زمینه رانندگی صحیح، عامل مهمی است که می‌تواند در کاهش خسارات در نسل‌های آتی مؤثر باشد. گرچه این کار زمانبر است و نباید در کوتاه مدت انتظار بهره‌برداری را داشت، اما باید از سنین کودکی و طی برنامه‌ای ادامه‌دار پیگیری شود.

ملزم کردن کارخانجات خودروسازی به رعایت آخرین استانداردهای جهانی در تولیدات خود و تجهیز خودروها به سیستم‌های ایمنی متداول در کشورهای پیشرفته از دیگر راهکارهای جلوگیری از روند صعودی تلفات جاده‌ای است.همچنین تشریک مساعی دستگاه‌های مرتبط با حوادث رانندگی مانند شرکت‌های بیمه در طرح‌های پیشگیری از خسارات تصادفات مثمر ثمر خواهد بود. این کار می‌تواند با پیش‌بینی سیستم‌های تشویقی و تنبیهی در بیمه کردن خودروها با توجه به میزان تخلفات و تعداد تصادفات آنان صورت گیرد.
</TEXT>
</DOC>
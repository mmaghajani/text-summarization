<?xml version="1.0" encoding="utf-8" ?>
<DOC>
<DOCNO>354</DOCNO>
<DATE-TIME>1390/12/23</DATE-TIME>
<CATEGORY>اجتماعی</CATEGORY>
<TITLE>توصيه هايي براي سفرهاي نوروزي
دلايل شايع تصادفات رانندگي</TITLE>
<SUMMARY>جام جم آنلاين: تصادفات رانندگی مي‌تواند منجر به مرگ و آسيب‌هاي جبران‌ناپذيري شود. اما مي‌توان با رعايت چند اصل ساده هنگام رانندگي از وقوع اين پيامدهاي ناگوار جلوگيري كرد.</SUMMARY>
<NARRATIVE></NARRATIVE>
<TEXT>
بررسي‌ها نشان مي دهند برخي از دلايل وقوع تصادفات رانندگي مهمتر هستند. 

این موارد شاید بدیهی و ساده به نظر برسند، اما در 20 سال گذشته بیش از نیم میلیون نفر از هموطنانمان به دلیل رعایت نكردن این موارد در تصادفات رانندگی جان خود را از دست داده‌اند. ما در اينجا به 16 مورد از مهمترين آنها خواهيم پرداخت.

1ـ صحبت كردن با تلفن‌همراه، خوردن و آشاميدن در حين رانندگي

برخلاف تصور همگاني، دليل اصلي تصادفات رانندگي عبور از چراغ قرمز يا داشتن سرعت غيرمجاز هنگام رانندگي نیست؛ رتبه اول تصادفات رانندگي متعلق به رانندگاني است كه در حين رانندگي تمركز كافي ندارند. اغلب اين رانندگان در حين تصادف در حال صحبت كردن با تلفن‌همراه، فرستادن پيامك، خوردن يا آشاميدن هستند.

2ـ سرعت غيرمجاز

بسياري از رانندگان به تابلوي حداكثر سرعت مجاز بي‌توجه هستند و اغلب سرعت‌شان 20 تا 30 كيلومتر در ساعت بيشتر از حد مجاز است. تصادفات ناشی از سرعت غیرمجاز می‌تواند پیامدهای جبران‌ناپذیری مثل مرگ‌ومیر و معلولیت دائم به همراه داشته باشد. هرچقدر سرعت بيشتر باشد، كنترل راننده در متوقف‌كردن خودرو كمتر است.

3 ـ نداشتن دقت و تمركز كافي در حين رانندگي

رانندگان بي‌دقت افرادی هستند كه بسيار سريع و بدون زدن چراغ راهنما خط رانندگي خود را تغيير مي‌دهند و در بيشتر مواقع نسبت به تابلوها و علائم رانندگي بي‌توجه هستند. اين دسته از رانندگان احتمال دارد در يك تصادف ساده جان خود را از دست بدهند. ساير رانندگان بايد در مواجه‌شدن با اين دسته از رانندگان با احتياط بيشتري رانندگي كنند.

4 ـ رعايت نكردن فاصله مجاز با ماشين جلويي

رانندگاني كه هنگام رانندگي فاصله مجاز با ماشين جلويي را حفظ نمي‌كنند قادر نخواهند بود در مواقع مورد نياز سريع عكس‌العمل نشان داده و ترمز كنند. اين فاصله به اين خاطر است كه اگر به هر دليلي خودروي جلويي ترمز كرد و ايستاد، بتوانيد از وقوع تصادف جلوگيري كنيد.

5 ـ تغيير ناگهاني خط رانندگي

تغيير ناگهاني خط رانندگي بدون استفاده از چراغ راهنما يكي ديگر از دلايل تصادف رانندگي است. قبل از تغییر مسیر حتماً از چراغ راهنما استفاده كنید و با كمك آینه‌های بغل از امن بودن مسیر اطمینان حاصل كنید.

6‌ـ بارش باران

هنگام بارش باران سطح خیابان‌ها لغزنده می‌شوند و این امر به لغزیدن وسايل نقلیه اعم از كامیون، خودرو و موتورسیكلت و در نتيجه از دست‌دادن كنترل راننده منجر مي‌شود. همچنين ميزان ديد راننده با بارش باران كاهش مي‌يابد، بنابراين لازم است به منظور جلوگیری از تصادف با دقت بيشتر و سرعت كمتر رانندگي كنید و هميشه از درست كار كردن برف‌پاكن خودروي خود اطمينان حاصل كنيد. 

7 ـ عبور از چراغ قرمز

چراغ قرمز به معناي توقف است و عبور از آن مي‌تواند منجر به تصادف شود. رانندگاني كه از چراغ قرمز عبور مي‌كنند، بايد بدانند كه احتمال وقوع تصادفي كه منجر به مرگ مي‌شود زياد است. زيرا در اغلب موارد خودرويي با سرعت زياد از كنار، با خودرويي كه از چراغ قرمز عبور كرده است برخورد مي‌كند كه این دسته از تصادفات بسیار مرگبار هستند.

8‌ـ نداشتن تجربه كافي در رانندگي 

برای رانندگی در جاده‌های بین شهری نیاز است تا رانندگان بین يك تا 2 سال تجربه رانندگی در شهر را داشته باشند. 

9‌ـ رانندگي بعد از مصرف دارو

مصرف بعضي از داروها اعم از داروهاي مجاز (نظير داروهاي خواب آور و ضد افسردگي) و همچنين داروهاي غيرمجاز (نظير داروهاي محرك، مخدر و الكل) مي‌تواند هوشياري راننده را كاهش دهد. بنابراين در مواردي كه دارو باعث خواب آلودگي و كاهش هوشياري مي‌شود از رانندگي جداً خودداري شود. 

10‌ـ سبقت غيرمجاز

يكي ديگر از دلايل اصلي وقوع تصادفات سبقت غيرمجاز است. بيشتر تصادفات جاده‌اي زماني رخ مي‌دهد كه راننده ديد كافي در پيچ جاده‌ها ندارد و اقدام به سبقت گرفتن مي‌كند. اين اقدام براي ساير رانندگان نيز بسيار پر خطر هستند. 

11ـ بارش برف و يخ‌زدگي سطح جاده 

يكي ديگر از شرايط پرخطر رانندگي بارش برف و يخ‌زدگي زمين است. چنانچه مجبور به رانندگي در اين شرايط هستيد، با سرعت كم رانندگي كنيد و حتماً از زنجير چرخ استفاده كنيد. در غير اين صورت كنترل ماشين از دست خارج شده كه منجر به چرخش خودرو و حوادث ناگوار بعد از آن مي‌شود.

12‌ـ درگيري ميان رانندگان

در بعضي موارد درگيري ميان رانندگان دو خودرو منجر به تصادف مي‌شود. راننده‌اي كه خشمگین است و كنترل خود را از دست داده و با سرعت زياد در تعقيب خودروي ديگري است، نسبت به علائم رانندگي بي‌دقت است و فاصله مجاز با خودروهاي ديگر را حفظ نمي‌كند. بنابراين بشدت در معرض تصادفي غيرقابل جبران قرار مي‌گيرد. 

13ـ خواب‌آلودگي رانندگان

بسياري از تصادفات جاده‌اي شديد به علت خواب‌آلودگي راننده و وارد شدن به مسير روبه‌رو در شب اتفاق مي‌افتد. در شرايط خواب‌آلودگي به منظور پيشگيري از تصادف بهتر است خودروي خود را كنار زده و كمی استراحت كنید.

14 ـ رانندگي در هواي مه‌آلود

در صورتي كه در هوايي مه‌آلود رانندگي مي‌كنيد، لازم است چراغ‌هاي ماشين را روشن كرده و سرعت‌تان را كاهش دهيد، تا در شرايط بحراني بتوانيد به موقع عكس‌العمل نشان دهيد.

15‌ـ‌ پيچ‌هاي پرخطر

در هنگام پيچيدن و دور زدن بايد سرعت خود را كاهش دهيد. تقريبا در همه پيچ‌ها، سبقت گرفتن به دليل عدم ديد كافي از مسير روبه‌رو ممنوع است.

16ـ عبور حيوانات

در هنگام عبور از جاده‌هايي كه تابلوي عبور حيوانات نصب شده است با احتياط رانندگي كنید. فراموش نكنید بسیاری از تصادفات منجر به مرگ و میر و آسیب‌ها و معلولیت‌های دائم می‌شوند. با رعايت این موارد مي‌توانيم بسادگي از وقوع تصادفات پيشگيري كنيم.

مركز تحقيقات علوم اعصاب شفا
</TEXT>
</DOC>
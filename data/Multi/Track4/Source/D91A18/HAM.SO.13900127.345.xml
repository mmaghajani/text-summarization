<?xml version="1.0" encoding="utf-8" ?>
<DOC>
<DOCNO>345</DOCNO>
<DATE-TIME>1390/01/27</DATE-TIME>
<CATEGORY>اجتماعی</CATEGORY>
<TITLE>پزشکی قانونی اعلام کرد:
مرگ 2.7 ایرانی در هر ساعت بر اثر تصادفات جاده‌ای</TITLE>
<SUMMARY></SUMMARY>
<NARRATIVE></NARRATIVE>
<TEXT>
حادثه > داخلی  - همشهری آنلاین:
رئیس مرکز تحقیقات پزشکی قانونی با ارائه آمار 10 ساله مرگ و میر در اثر تصادفات جاده‌ای کشور اعلام کرد: در هر ساعت2.7 ایرانی بر اثر تصادفات جاده‌ای جان می‌دهند.

 

به گزارش مهر، جابر قره داغی در نشست خبری با بیان این که براساس آخرین آمار مرگ و میر بر اثر تصادفات جاده‌ای از سال 79 تا 88، 235 هزار و 50 نفر جان خود را از دست داده‌اند، گفت: این در حالی است که در 10 سال گذشته تنها 986 نفر بر اثر سوانح هوایی جان خود را از دست داده‌اند. حال یک مقایسه بکنید که چقدر مسئولان و رسانه‌ها بر روی مرگ حوادث هوایی توجه بیشتری دارند در حالی که مرگ و میر بر اثر تصادفات جاده‌ای چندین برابر بیشتر است.

 وی اظهار داشت: بر اساس این آمار 10 ساله می‌توان گفت که به ازای هر 100 هزار نفر جمعیت 28/38 درصد تلفات داشته‌ایم که به عنوان نمونه در تهران در 10 سال گذشته 28 هزار و 565 نفر در جاده‌های کشور جان خود را از دست داده‌اند.

 رئیس مرکز تحقیقات پزشکی قانونی با بیان اینکه سمنان، قزوین و کرمان بیشترین آمار تلفات جاده‌ای را داشته اند گفت: ‌در سمنان از هر 100 هزار نفر 77 نفر، در قزوین 56 نفر و در کرمان 49 نفر جان خود را از دست داده‌اند.

 وی افزود: در حالی که براساس آمارها 50 درصد آ‌مار تصادفات عامل انسانی است، بهتر است که مسئولان و رسانه‌ها خسارات جانی و مالی تصادفات کشور را تنها در 8 سال گذشته با تلفات جانی و خسارات مالی در 8 سال دفاع مقدس مقایسه کنند تا به اهمیت موضوع پی ببرند.

 قره‌داغی گفت: پیشنهاد پزشکی قانونی برای ریشه یابی علت تصادفات جاده‌ای و تحلیل داده‌ها ایجاد مرکزی مستقل با مشارکت سازمان‌های مسئول در ایمنی راه‌ها است تا بتوانیم به درستی در این زمینه فرهنگ‌سازی کنیم.

 وی افزود: رسانه‌ها باید بدانند که سازمان پزشکی قانونی تنها مرجع اعلام مرگ و میر در تصادفات جاده‌ای است.
</TEXT>
</DOC>
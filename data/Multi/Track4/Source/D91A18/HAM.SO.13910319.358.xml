<?xml version="1.0" encoding="utf-8" ?>
<DOC>
<DOCNO>358</DOCNO>
<DATE-TIME>1391/03/19</DATE-TIME>
<CATEGORY>اجتماعی</CATEGORY>
<TITLE>اعلام تصمیمات تازه پلیس در زمینه کمربند وکلاه ایمنی</TITLE>
<SUMMARY></SUMMARY>
<NARRATIVE></NARRATIVE>
<TEXT>
پلیس > پلیس راهنمایی  - همشهری‌آنلاین:
رییس پلیس راهنمایی و رانندگی تهران بزرگ از آغاز طرح تشدید برخورد با تخلفات موتورسواران خصوصا عدم استفاده از کلاه ایمنی و تخلفات حادثه‌ساز و نیستن کمربند ایمنی توسط سرنشینان ردیف جلوی خودروها در پایتخت از روز شنبه خبر داد.

سردار حسین رحیمی روز جمعه در گفت‌گو با خبرنگار «شهری» خبرگزاری دانشجویان ایران (ایسنا)، با اشاره به این که متاسفانه عدم استفاده از کلاه ایمنی، حرکات مخاطره آمیز، عدم رعایت فاصله طولی و عرضی و سبقت و سرعت غیرمجاز از مهمترین علل مرگ و میر راکبان و ترک‌نشینان موتورسیکلت‌ها در پایتخت است افزود: بررسی‌های کارشناسان پلیس راهور تهران نشان می‌دهد با توجه به نزدیکی به فصل تابستان و افزایش دمای هوا متاسفانه استفاده از کلاه ایمنی توسط موتورسواران رو به کاهش است.

وی افزود: بر این اساس از روز شنبه طرح تشدید برخورد با تخلفات موتورسواران در آستانه تابستان خصوصا عدم استفاده از کلاه ایمنی و تخلفات حادثه‌ساز در پایتخت به مرحله اجرا گذاشته شده و با موتورسواران متخلف به شدت برخورد می‌شود.

رییس پلیس راهور تهران با اشاره به این که پلیس راهور تهران از سال گذشته تا کنون دوره‌های متعدد آموزش و فرهنگسازی موتورسوران را برگزار کرده است افزود: متاسفانه برخی موتورسوران حتی پس از شرکت در این دوره‌های آموزشی نیز دست از تخلفات خود بر نداشته‌اند.

وی با تاکید بر این که یکی از درخواست‌های جدی شهروندان و بخصوص رانندگان برخورد قاطع پلیس با تخلفات موتورسوران است خاطرنشان کرد: بر این اساس از روز شنبه با تمامی تخلفات موتورسوران در پایتخت خصوصا عدم استفاده راکب و ترک‌نشین از کلاه ایمنی و تخلفات حادثه‌ساز و شایع آنها به شدت برخورد می‌شود.

استفاده از کلاه ایمنی هم برای راکب و هم ترک‌نشین موتورسیکلت اجباری است

رییس پلیس راهور تهران با تاکید بر این که بخش عمده‌ای از کشته‌های موتورسواران در تهران به دلیل عدم استفاده از کلاه ایمنی است تصریح کرد: متاسفانه راکبان موتورسیکلت‌ها تصور می‌کنند که کلاه ایمنی تنها مختص استفاده آنهاست و سرنشین موتورسیکلت نیازی به استفاده از این وسیله ایمنی ندارد. این در حالیست که استفاده از این وسیله ایمنی هم برای راکب و هم ترک‌نشین اجباری است و ماموران پلیس راهور تهران حتما از روز شنبه در این خصوص نیز با متخلفان برخورد می‌کنند.

به گفته وی عدم استفاده از کلاه ایمنی موتورسوران به غیر از برخورد پلیس با آنها 30 هزار تومان جریمه نیز در پی دارد.

رییس پلیس راهور تهران خاطرنشان کرد: در عین حال راکبان موتورسیکلت‌ها باید بدانند که تمامی قوانینی که برای خودروها الزامی است برای آنها نیز اجباری است.

برخورد جدی با نبستن کمربند ایمنی در تاکسی‌ها از شنبه

وی به موضوع کمربند ایمنی خودروها اشاره کرد و گفت: برخی رانندگان تصور می‌کنند که بستن کمربند ایمنی تنها برای جاده‌های برونشهری و یا بزرگراه‌هاست در حالی که حتی در سرعت‌های پایین نیز نبستن کمربند ایمنی می‌تواند منجر به بروز جراحت‌های شدید و حتی مرگ شود.

رییس پلیس راهور تهران تاکید کرد: لذا از روز شنبه پلیس راهور تهران در کنار برخورد با تخلفات موتورسواران با عدم استفاده سرنشینان ردیف جلو خودروها از کمربند ایمنی برخورد می‌کند.

وی با اشاره به این که بستن کمربند ایمنی توسط رانندگان و سرنشینان ردیف جلو تاکسی‌ها نیز مانند سایر خودروهای سواری اجباری است تصریح کرد: برابر دستور صادره ماموران پلیس راهور تهران از روز شنبه با تخلفات تاکسی‌های متخلف در این خصوص نیز به شدت برخورد می‌کنند.

سردار رحیمی خاطرنشان کرد: در این خصوص بارها به رانندگان تاکسی تذکر داده شده است و از این پس پلیس در این خصوص به طور جدی وارد عمل خواهد شد.

به گفته رییس پلیس راهور تهران نبستن کمربند ایمنی توسط راننده و سرنشین ردیف جلو در تهران 30 هزار تومان جریمه به همراه دارد.
</TEXT>
</DOC>
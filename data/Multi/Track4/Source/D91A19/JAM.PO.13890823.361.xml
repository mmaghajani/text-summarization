<?xml version="1.0" encoding="utf-8" ?>
<DOC>
<DOCNO>361</DOCNO>
<DATE-TIME>1389/08/23</DATE-TIME>
<CATEGORY>سیاسی</CATEGORY>
<TITLE>آنگ سان‌سوكي آزاد شد</TITLE>
<SUMMARY>يكي از مقامات ميانمار ديروز تصريح كرد كه‌خانم آنگ سان سوكي 61 ساله از بازداشت خانگي آزاد شده است. به گزارش خبرگزاري فرانسه، اين در حالي است كه حاميان سوكي از ساعت‌ها پيش در نزديكي محل زندگي وي گرد آمده بودند تا شاهد آزادي وي پس از 7 سال زنداني بودن توسط ژنرال‌هاي خونتاي ميانمار باشند. با توجه به اين كه تعداد زيادي از حاميان وي در اطراف خانه‌اش گردهم آمده‌اند، فضاي اطراف اين خانه امنيتي بود. همچنين در شهر يانگون تعداد زيادي پليس ضدشورش و گشتي‌هاي پليس مستقر شدند. </SUMMARY>
<NARRATIVE></NARRATIVE>
<TEXT>
آزادي آنگ سان سوكي در حالي انجام مي‌شود كه چند روز پيش اولين انتخابات اين كشور در 20 سال اخير در ميانمار برگزار شد. اما شاهدان و كارشناسان اعلام كردند كه اين انتخابات مطابق با اصول انتخابات بين‌المللي نبوده است.

در اين انتخابات احزاب حامي خونتاي نظامي اكثريت آرا را به دست آوردند. در سال 1990 حزب اتحاديه ملي براي دموكراسي به رهبري آنگ سان سوكي توانست پيروزي چشمگيري در انتخابات به دست آورد، اما خونتاي نظامي از پذيرش نتايج اين انتخابات امتناع كرد و به‌جاي آن بر سركوب مخالفان افزود. آنگ سان سوكي كه از 21 سال اخير عمرش 15 سال را در حبس خانگي سپري كرده است به سمبل مقاومت براي رهايي از دهه‌ها حكومت نظامي در ميانمار تبديل شده است.

روز گذشته تين او، نايب رئيس حزب آنگ سان سوكي گفت: منابع به من اطلاع دادند كه دستور آزادي آنگ سان سوكي امضا شده است. اميدوارم او آزاد شود. وي اعلام نكرد كه آنگ سان سوكي چه زماني آزاد خواهد شد يا اين كه دستور آزادي وي چه زماني امضا شده است. در يك اقدام ديگر حدود 300 نفر از حاميان آنگ‌سان سوكي در مقرهاي حزب اتحاديه ملي براي دموكراسي گردهم آمدند و بر روي برخي از پيراهن‌هاي آنها نوشته بود: ما با تو خواهيم بود.

در همين راستا نيان وين وكيل آنگ سان سوكي به خبرنگاران گفت: ديگر اين اجازه وجود ندارد كه آنگ سان سوكي براي يك روز ديگر زنداني باشد، دوران زنداني شدن وي ديروز به پايان رسيد و او بايد آزاد شود.آنگ سان سوكي كه بيشتر عمر خود را در خارج از ميانمار سپري كرده بود، با هدف مبارزه با حكومت خونتاي نظامي ميانمار به كشورش بازگشت و به دنبال بازگشت به كشورش مردم حامي دموكراسي در ميانمار از او به عنوان رهبر جديد خود ياد كردند، اما مقامات خونتاي نظامي ميانمار محبوبيت وي را تهديدي براي حكومت خود مي‌ديدند.

وي پيشتر به اتهام به خطر انداختن امنيت ملي دستگير و تحت حصر خانگي قرار گرفت و تا سال 1995 آزاد نشد. محكوميت بازداشت خانگي سوكي در سال گذشته به مدت 18 ماه تمديد شد. دليل اين تمديد ورود يك فرد آمريكايي به محل زندگي وي بود. مقامات ميانمار اظهار كردند سوكي قوانين بازداشت خانگي را زير پا گذاشته و به همين دليل مدت محكوميت وي تمديد مي‌شود. هواداران سوكي طي چند روز گذشته اظهار كردند: وي پس از آزادي در دفتر حزب خود در يك كنفرانس خبري شركت خواهد كرد. 

خبر برگزاري كنفرانس مطبوعاتي سوكي نشان مي‌دهد وي قصد ندارد در مقابل اعمال فشارهاي دولت براي پايان بخشيدن به فعاليت‌هاي سياسي‌اش كوتاه بيايد. يكي از حاميان آنگ سان سوكي گفت: براي آزادي وي دعا مي‌كنيم و بسيار خوشحال هستيم. زماني كه آخرين بار سوكي در سال 2002 آزاد شد، هر گاه وي در محافل عمومي ظاهر مي‌شد، عده‌ بسياري به حمايت از او برمي‌خاستند و اين نشان مي‌داد كه سال‌ها بازداشت خانگي باعث كاهش محبوبيت او نشده است.
</TEXT>
</DOC>
<?xml version="1.0" encoding="utf-8" ?>
<DOC>
<DOCNO>375</DOCNO>
<DATE-TIME>1391/02/03</DATE-TIME>
<CATEGORY>سیاسی</CATEGORY>
<TITLE>لغو آزمایشی تحریم‌های اتحادیه اروپا علیه میانمار </TITLE>
<SUMMARY></SUMMARY>
<NARRATIVE></NARRATIVE>
<TEXT>
جهان > اروپا  - همشهری آنلاین:
اتحادیه اروپا تحریم‌های خود را علیه میانمار به صورت آزمایشی و به مدت یک سال لغو می‌کند.

خبرگزاری اتریش گزارش داد، وزیران امور خارجه اتحادیه اروپا قصد دارند فردا با اعلام این تصمیم خود در لوگزامبورگ میانمار را به پیگیری روند دموکراسی ترغیب کنند.

دیپلمات‌های اتحادیه اروپا در بروکسل گفتند فقط ممنوعیت صادرات تسلیحات به قوت خود باقی خواهد ماند. اوایل بهار آینده اتحادیه اروپا بررسی خواهد کرد که آیا لغو تحریم‌ها می‌تواند ادامه یابد یا خیر. این امر بستگی به تحولات این کشور جنوب شرق آسیایی خواهد داشت که مدت مدیدی تحت حکومت ژنرال‌ها بود.

در همین حال، تین زاین (Thein Sein)، رییس جمهور میانمار با ضربه سنگینی مواجه شده است، به طوری که آنگ سان سوچی، سرکرده مخالفان قصد دارد فردا در پارلمان این کشور حضور نیابد. دلیل این اقدام او تن ندادن به سوگند حفاظت از قانون اساسی است که وی به شدت از آن انتقاد دارد.

36 عضو دیگر حزب لیگ ملی دموکراسی (NLD) که در دور دوم انتخابات در اول آوریل کرسی مجلس سفلی را از آن خود کردند هم از حضور در مجلس سرباز می‌زنند.

نیان وین، سخنگوی حزب امروز گفت: 100 درصد قطعی است که ما در نشست فردای مجلس حضور نخواهیم داشت.

حزب NLD که متعلق به آنگ سان سوچی است اول آوریل در دور دوم انتخابات اجازه حضور یافت. این حزب 43 کرسی از 45 کرسی را کسب کرد.
</TEXT>
</DOC>
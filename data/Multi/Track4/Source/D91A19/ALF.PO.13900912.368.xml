<?xml version="1.0" encoding="utf-8" ?>
<DOC>
<DOCNO>368</DOCNO>
<DATE-TIME>1390/09/12</DATE-TIME>
<CATEGORY>سیاسی</CATEGORY>
<TITLE>دیدار هیلاری با سوچی در منزل شخصی وی</TITLE>
<SUMMARY></SUMMARY>
<NARRATIVE></NARRATIVE>
<TEXT>
"آنگ سان سوچی" رهبر مخالفان دولت میانمار در دیدار با "هیلاری کلینتون" وزیر امور خارجه آمریکا نسبت به توسعه دموکراسی در میانمار ابراز امیدواری کرد.

به گزارش مهر به نقل از شبکه تلویزیونی خبر آسیا ، در این دیدار که در منزل شخصی خانم سوچی محل حبس خانگی او تا سال گذشته انجام شد، او سفر وزیر امور خارجه آمریکا را لحظه ای تاریخی برای میانمار توصیف کرد و گفت: در صورت همکاری با یکدیگر مسیر دموکراسی در میانمار بدون بازگشت خواهد بود.

رهبر حزب لیگ ملی برای دموکراسی بر پایان یافتن خصومت ها در میانمار تاکید کرد و افزود: اصلاحات بیشتری از سوی دولت میانمار باید اجرا شود و امیدواریم که با حاکمیت قانون و آزادی زندانیان سیاسی شاهد تلاش بیشتر دولت برای اصلاحات باشیم.

سوچی در این دیدار به تحریمهای آمریکا علیه میانمار اشاره ای نکرد اما از مشوقهای کوچک آمریکا ازجمله پشتیبانی از موسسات مالی بین المللی برای ارزیابی نیازهای این کشور استقبال کرد.

بر اساس این گزارش، کلینتون که در این دیدار بسیار ذوق زده به نظر می آمد و بارها سوچی را در آغوش گرفت، از کمک ۱.۲ میلیون دلاری واشنگتن به بخشهای اجتماعی میانمار خبر داد و گفت: پیشرفتهای خوبی در اصلاحات سیاسی در میانمار مشاهده می شود و اگر این اصلاحات به اندازه کافی پیشرفت داشته باشد امکان برداشتن تحریم ها وجود دارد.

هیلاری کلینتون در سفری تاریخی به عنوان نخستین سفر یک مقام ارشد دولتی آمریکا به میانمار در ۵۰ سال گذشته به این کشور سفر کرده و هدف از این سفر تشویق اصلاحات به سوی دموکراسی در این کشور اعلام شده است.
</TEXT>
</DOC>
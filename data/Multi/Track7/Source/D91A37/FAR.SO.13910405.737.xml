<?xml version="1.0" encoding="utf-8" ?>
<DOC>
<DOCNO>737</DOCNO>
<DATE-TIME>1391/04/05</DATE-TIME>
<CATEGORY>اجتماعی</CATEGORY>
<TITLE>احمدرضا رادان در پاسخ به فارس
آرایش و پوشش سازمانی ناهنجار در بیمارستان‌ها ممنوع است/ وظیفه ذاتی خود را در امنیت اخلاقی فراموش نمی‌کنیم</TITLE>
<SUMMARY>خبرگزاری فارس: احمدرضا رادان از ممنوعیت سازمان‌دهی پوشش‌های ناهنجار در بیمارستان‌ها و شرکت‌های خصوصی خبر داد.</SUMMARY>
<NARRATIVE></NARRATIVE>
<TEXT>
به گزارش خبرنگار انتظامی فارس، جانشین فرماندهی ناجا در حاشیه ملاقات مردمی در مرکز 197 در جمع خبرنگاران گفت: بارها مصادیق بدپوششی در جامعه گوشزد شده است اما برای اینکه مخاطبان به آگاهی کامل برسند باید بدانند که پوشیدن لباس‌های جذب و تنگ، مانتوهای کوتاهی که بالاتر از زانو است، لباس‌ها و مانتوهای آستین‌کوتاه، شال‌ها یا روسری‌هایی که مو از دو طرف آن معلوم است از مصادیق برخورد پلیس امنیت اخلاقی به حساب می‌آید. بعضی از خانم‌ها تعبیری برای خود دارند که می‌تواند از یک طرف موهای خود را تا هر جا که می‌خواهند بیرون بیندازند این در حالی است که پلیس به امنیت اخلاقی با این افراد برخورد و تذکرات لازم را می‌دهد، در صورتی که مشکل در محل رفع شود به تذکر بسنده و اگر مشکل مرتفع نشود فرد به پایگاه پوشش امنیت اخلاقی منتقل خواهد شد.

وی در زمینه برخورد با آلودگی صوتی نیز اظهار داشت: نصب سیستم‌های صوتی همچون ساب موجب نگرانی مردم می‌شود و آزار و اذیت بسیاری را برای مردم فراهم می‌کند لذا ضمن برخورد قضایی و توقیف خودرو دستگاه نصب شده بر روی خودروهای مورد نظر جمع‌آوری می‌شود.

جانشین ناجا در زمینه برخورد با مزاحمین نوامیس نیز گفت: اولویت پلیس در برخورد با اینگونه افراد است و ما قبول نمی‌کنیم که افرادی مزاحمتی برای نوامیس مردم ایجاد کنند.

رادان ادامه داد: در طرح امنیت اخلاقی با تمام ناملایمات صورت گرفته پلیس وظیفه خود را به صورت جدی انجام می‌دهد و از وظیفه ذاتی خود کوتاه نمی‌آید. طرح ما در برخورد با بدپوششی ، اراذل و اوباش و موادفروشان با جدیت اجرا می‌شود.

وی به اجرای طرح سالم‌سازی دریا نیز اشاره کرد و گفت: متأسفانه برخی شمال کشور را حیاط خلوت ناهنجاری‌های خود می‌دانند اما پلیس در این زمینه جدی بوده و پای کار می‌آید تا مردم در سواحل احساس ناامنی نداشته باشند.

رادان از رسانه‌ها خواست تا در طرح امنیت اخلاقی از تمام 26 دستگاه متولی مقوله عفاف و حجاب بخواهند که تاکنون چرا طرح خود را در این زمینه اجرایی نکرده‌اند.

وی در پاسخ به سؤال خبرنگار فارس مبنی بر اینکه برخورد پلیس با بی‌حجابی و استفاده از کراوات و آرایش‌های غلیظ در بیمارستان‌ها و شرکت‌های خصوصی نیز اذعان داشت: متأسفانه در برخی از بیمارستان‌ها و شرکت‌ها داشتن کراوات و ارائه آرایش غلیظ از سوی برخی از بانوان سازمان‌دهی شده است. ما رسما اعلام می‌کنیم در اماکنی که به صورت سازمانی افراد را مجبور به استفاده از این وسایل و آرایش می‌کند پلیس با آنها برخورد جدی خواهد داشت لذا در همین راستا در چند روز آینده باید تمام بخش‌هایی که به صورت سازمانی در این بخش کار کرده‌اند مشکل را مرتفع کنند.

وی به وجود نظام ارزشیابی در بیمارستان‌ها نیز اشاره کرد و گفت: در تمام موضوعات  این نظام ارزشیابی مورد نظر قرار می‌گیرد اما چگونه است مهمترین موضوع که همان مقوله عفاف و حجاب است در این نظام هیچ جایگاهی ندارد.

وی در پاسخ به سؤال یکی دیگر از خبرنگاران مبنی بر اینکه برخی از بانوان به اشتباه از سوی مأموران امنیت اخلاقی مورد گوشزد و یا بازداشت قرار می‌گیرند، گفت: همکاران ما بر اساس دستور و ابلاغیه صادر شده کار می‌کنند. ما امروز در بحث مصادیق افرادی را که دستگیر می‌کنیم پرونده انتظامی برایشان تشکیل می‌شود یعنی مدرکی از نوع پوشش قانون در اختیار پلیس قرار می‌گیرد. اگر کسی فکر می‌کند که بیجا دستگیر شده می‌تواند شکایت خود را از سامانه 197 پیگیری کرده که در صورت صحت ادعا ما از وی عذرخواهی و دلجویی خواهیم کرد و با پرسنل خاطی خود برخورد می‌کنیم. این در شرایطی است که ما در مقوله امنیت اخلاقی باید به سمتی حرکت کنیم که پرسنل ما از فعالیت‌ خود دلسرد نشوند.

رادان ادامه داد: داشتن پوشش اسلامی در جمهوری اسلامی یکی از ضروریات است اما متأسفانه گاها اتفاقاتی در کشور رخ می‌دهد که به هیچ وجه در شأن نظام ما نیست برای مثال در یک نمایشگاه به خاطر نوع پوشش بخشی از نمایشگاه پلمپ می‌شود و غرفه‌داران که به صورت شرکتی سازماندهی شده بودند با برخورد پلیس روبرو شدند. افرادی که به صورت سازمانی اقدام به پوشش ناهنجار افراد می‌کنند باید بدانند که پلیس به هیچ وجه در برابر آنها کوتاه نمی‌آید مگر می‌شود در ایران به زن‌ها نگاهی ابزاری داشت و در جراید اطلاعیه‌هایی را منتشر کرد مبنی بر اینکه بانویی با اندام مناسب و روابط عمومی خوب می‌خواهیم.

این فرمانده ارشاد انتظامی در ادامه توضیحات خود گفت: خوشبختانه رئیس قوه قضائیه دغدغه خاصی در برخورد با استفاده ابزاری از زنان دارد و با کسانی که در این عرصه اقدام به قانون‌شکنی می‌کنند برخورد جدی دارند.

جانشین فرماندهی ناجا به رشد 11 درصدی کسب مواد مخدر در سه ماهه اول سال جاری اشاره کرد و گفت: ما نباید منتظر آمریکایی‌ها و انگلیسی‌ها در کشور افغانستان باشیم تا معجزه‌ای بکنند. آنها نه تنها در بخش مواد مخدر کاری نکرده‌اند بلکه سیاست‌های تشویقی در زمینه کشت مواد را در دستور کار قرار داده‌اند.

وی با اشاره به همراه بودن مردم در مقوله امنیت اخلاقی نیز مجددا اشاره کرد و گفت: ما از پشتوانه مردمی برخوردار هستیم و مردم از نوع عملکرد پلیس راضی هستند در همین راستا باید تمامی دستگاه‌ها بنا به وظایف خود که در کتاب راهکارهای اجرایی عفاف و حجاب آمده است به وظایف خود عمل کنند.

رادان به راه‌اندازی نظام افکارسنجی در ناجا نیز اشاره کرد و گفت: ما باید بر اساس درخواست مردم نیازهایمان را پایه‌ریزی کنیم. امروز اولویت اول مردم برخورد با فروشندگان مواد مخدر خرد ، برخورد با اراذل و اوباش و مزاحمین نوامیس است. مردم حق دارند تا از پلیس مطالبه داشته باشند و اخبار مختلف در دسترس داشته باشند.

وی با بیان اینکه هم اکنون پلیس تهران بزرگ به صورت پویا با انواع اوباشگری برخورد می‌کند، گفت: نمونه آن برخورد این پلیس با 140 تن از اراذل و اوباش در چند روز گذشته بوده است.

رادان ادامه داد: متأسفانه برخی از سینماگران وظیفه ذاتی خود را فراموش کرده‌اند و تنها به دنبال اکران بازی‌های فوتبال از سینما بودند . پلیس در این زمینه موضعی شفاف داشت. ما گفتیم اگر می‌خواهند در سینما نمایش فوتبال داشته باشند این مهم تنها برای آقایان میسر خواهد بود چرا که تماشای فوتبال رفتار هیجانی جمعی را به همراه دارد که طبیعتا در آن شأن خانم‌ها رعایت نمی‌شود.

جانشین ناجا خاطر نشان کرد: برخی سینماداران اعلام کردند که اگر خانم‌ها نباشند پخش فوتبال از سینما مقرون به صرفه نیست. گویی قرار است همه افراد به خانم‌ها نگاه ابزاری داشته باشند. من نمی‌دانم اعتراض عده‌ای به این موضوع برای چیست ولی به صراحت می‌گوییم اگر سینما بخواهد غیر از کار سینمایی کار دیگری انجام بدهد باید ضوابط را رعایت کند.

وی گفت: در دیدار مردمی امروز 75 نفر ملاقات حضوری داشتند و 25 نفر با تماس تلفنی مشکل خود را بیان کردند. بخشی از برخوردهای مردمی در زمینه استخدام برخورد با اراذل و اوباش ، بدپوششی، اقدامات انتظامی بوده است.

انتهای پیام/</TEXT>
</DOC>
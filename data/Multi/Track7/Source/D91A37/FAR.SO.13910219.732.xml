<?xml version="1.0" encoding="utf-8" ?>
<DOC>
<DOCNO>732</DOCNO>
<DATE-TIME>1391/02/19</DATE-TIME>
<CATEGORY>اجتماعی</CATEGORY>
<TITLE>مدیرکل امور اجتماعی استانداری گیلان خبر داد
اجرای طرح امنیت اخلاقی در سواحل گیلان</TITLE>
<SUMMARY>خبرگزاری فارس: مدیرکل امور اجتماعی استانداری گیلان از اجرای طرح امنیت اخلاقی در سواحل این استان خبر داد.</SUMMARY>
<NARRATIVE></NARRATIVE>
<TEXT>
عزیز پورعزیزی امروز در گفت‌وگو با خبرنگار فارس در رشت، با اشاره به آسیب‌های فرهنگی موجود در سواحل و تفرجگاه‌ها اظهار کرد: اختلاط شنای مردان و زنان در سواحل، الگوپذیری ضد اسلامی و تغییر فرهنگ بومی منطقه، ترویج استفاده از قلیان و ایجاد حیاط خلوت برای افراد بی‌بندوبار و پیامدهای سوء آن در منطقه از جمله آسیب‌های فرهنگی در سواحل و تفرجگاه‌هاست.

وی با تاکید بر برخورد با کشف حجاب در سواحل و تفرجگاه‌ها، افزود: بی‌بندوباری علنی، پوشش نامناسب مردان و زنان شدیدتر از وضعیت موجود در جامعه و آلودگی‌های صوتی و ایجاد مزاحمت برای گردشگران از دیگر آسیب‌های فرهنگی و اخلاقی موجود در سواحل است.

پورعزیزی از اجرای طرح امنیت اخلاقی در تابستان سال جاری در سواحل گیلان خبر داد و گفت: یکی از موضوع‌های مهم در بحث برخورد با هنجارشکنان اخلاقی و اجتماعی در سواحل و تفرجگاه‌ها، نحوه برخورد صحیح و سازنده با این افراد است.

مدیرکل امور اجتماعی استانداری گیلان با بیان اینکه نیروهای آموزش دیده در طرح مذکور، امنیت اخلاقی اجتماعی سواحل و تفرجگاه‌ها را با رویکرد اقتدار و عطوفت برقرار می‌کنند، ابراز داشت: اگر افراد هنجارشکن پس از تذکرهای لازم اصرار بر هنجارشکنی و عدم رعایت قوانین داشته باشند توسط نیروی انتظامی دستگیر و به مراکز مشاوره روان‌شناختی که در سواحل ایجاد شده است، منتقل می‌شوند.

به گفته این مسئول، افراد دستگیر شده پس از انجام مشاوره با تعهد اخلاقی آزاد می‌شوند.

پورعزیزی در ادامه به اجرای طرح منشور استفاده صحیح و سالم از سواحل اشاره کرد و گفت: قوانین و مقررات لازم با رویکرد حقوق شهروندی و احترام به ارزش‌ها در راستای معرفی وظایف گردشگران و مردم بومی منطقه در نحوه استفاده صحیح و سالم از سواحل تدوین شده است.

مدیرکل امور اجتماعی استانداری گیلان با بیان اینکه منشور مذکور در 15 بند تنظیم شده و در تمام سواحل نصب می‌شود، تصریح کرد: تابلوهای آموزشی و بیلبوردهای تبلیغاتی نیز در سواحل گیلان نصب می‌شود.

وی نصب تابلوهای آموزشی و توزیع بروشور را اقدامی مناسبی در راستای فضاسازی فرهنگی در سواحل دانست و ابراز داشت: بروشورهای آموزشی در تفرجگاه‌های جنگلی، جاده‌های مواصلاتی و میدان‌های اصلی شهرها نصب می‌شود.

به گفته پورعزیزی، موضوع‌های رعایت شئونات اسلامی، عفاف و حجاب، نشاط و شادابی در اسلام، چگونگی استفاده سالم از سواحل و تفرجگاه‌ها و ... در طراحی 50 طرح بنر و 10 طرح بروشور و پوستر لحاظ شده است.

مدیرکل امور اجتماعی استانداری گیلان بر ساخت مستند، تیزر و برنامه‌های رادیویی در راستای فرهنگ‌سازی عمومی با رویکرد ملی برای آگاهی آحاد افراد جامعه از مسائل فرهنگی اجتماعی سواحل و تفرجگاه‌ها تاکید کرد.

وی اذعان کرد: استفاده از ابزارهای رسانه‌ای تاثیر بسیاری در نهادینه کردن فرهنگ استفاده صحیح و سالم از سواحل و دیگر مناطق گردشگری دارد.

انتهای پیام/ل10/پ3003</TEXT>
</DOC>
<?xml version="1.0" encoding="utf-8" ?>
<DOC>
<DOCNO>738</DOCNO>
<DATE-TIME>1391/04/07</DATE-TIME>
<CATEGORY>اجتماعی</CATEGORY>
<TITLE>فرمانده ناجا ازکاهش 40درصدی جرائم اجتماعی خبر داد</TITLE>
<SUMMARY></SUMMARY>
<NARRATIVE></NARRATIVE>
<TEXT>
پلیس > خدمات- گروه اجتماعی:
فرمانده نیروی انتظامی از کاهش حدود 40درصدی جرائم امنیتی در کشور خبر داد و گفت: معاونت عملیات نقش ویژه‌ای در هم‌افزایی بخش‌های مختلف ناجا دارد.

سردار اسماعیل احمدی‌مقدم که در همایش سراسری معاونان عملیات سراسر کشور سخن می‌گفت و ایسنا خبر آن را منتشر کرد، با اشاره به فصل تابستان و اجرایی‌شدن طرح‌های مختلف تابستانه افزود: در تابستان بخشی از جرائم اوج می‌گیرند و نیاز است که پلیس طرح‌های ویژه امنیتی را در اولویت کاری خود قرار دهد.

فرمانده ناجا افزایش آمادگی رزمی واحدهای احتیاط ازجمله یگان ویژه و یگان امداد را یکی از اولویت‌های پلیس در سال‌جاری خواند و گفت: 60 هزار نفر در واحدهای احتیاطی که محدوده سرزمینی ندارند، همچون یگان ویژه، یگان امداد و غیره فعالیت می‌کنند. او همچنین با بیان اینکه پلیس از حمایت مردمی برخوردار است، در بخش دیگری از سخنانش تأکید کرد: مسائلی همچون برگزاری مسابقات فوتبال، فراخوان ضد‌انقلابی و. . . ازجمله مواردی است که باید در سیستم پیش‌بینی و برآورد حوادث درنظر گرفته شود تا درصورت لزوم واحدهای رزمی و احتیاط به موقع در صحنه حضور یابند.

امنیت اخلاقی، اولویت پلیس در تابستان

احمدی‌مقدم همچنین در حاشیه همایش دیروز، درباره وضعیت جرائم اخلاقی در کشور گفت: اولویت پلیس اجرای طرح ارتقای امنیت اخلاقی و اجتماعی در فصل تابستان است. فرمانده ناجا با بیان اینکه پلیس عملکرد خوبی در حوزه امنیت اخلاقی داشته است افزود: به‌عنوان مثال در حوزه جمع‌آوری ماهواره در شهرستان‌های کشور اقدامات خوب و مؤثری صورت گرفته است؛ هرچند در شهر تهران پیشرفت در این زمینه سخت‌تر است. او با اشاره به‌نظرسنجی یک نشریه آمریکایی در مورد میزان استفاده ایرانیان از گیرنده‌های ماهواره‌ گفت: البته من تحقیقات این نشریه آمریکایی را تأیید نمی‌کنم اما تحقیقات نشان داد که تنها 20درصد از شهروندان ایرانی از ماهواره استفاده می‌کنند.

احمدی‌مقدم ادامه داد: در یک‌سال گذشته و با توجه به اقدامات انجام شده میزان استفاده خانواده‌ها از گیرنده‌های ماهواره‌ای به نصف کاهش یافته ‌که این مسئله مرهون زحمات صدا و سیما نیز بوده است.

طرح‌های ویژه برای‌ماه رمضان

فرمانده نیروی انتظامی درباره اجرایی‌شدن طرح‌های ویژه در‌ماه رمضان گفت: طبیعتا پلیس در‌ماه رمضان طرح‌های ویژه‌ای دارد و این طرح‌ها عمدتا در بحث ایجاد تسهیلات عبور و مرور در ساعت نزدیک به افطار، تنظیم و نظارت اصناف و فروشندگان موادغذایی و همچنین اصناف و فروشندگان سرویس‌دهنده به مسافران است. احمدی‌مقدم ادامه داد: تظاهر به روزه‌خواری از نظر شرعی، قانونی، عرفی و غیره امری ناپسند است و پلیس همانند سال‌های گذشته با این افراد برخورد می‌کند.

یونیفرم‌های سازمان‌یافته

فرمانده ناجا در مورد برخورد پلیس با کراوات گفت: پلیس متعرض به پوشش کارکنان و مراجعه‌کنندگان سازمان‌ها نیست اما باید پذیرفت که برخی از یونیفرم‌ها با ارزش‌های ما در تضاد است. او با بیان اینکه انتظار می‌رود همه دستگاه‌ها نسبت به اقدامات سازمان‌های زیردست خود حساس باشند، ادامه داد: وزارت بهداشت به راحتی می‌تواند در یک بخشنامه این مسئله را حل کند.

او تأکید کرد: پلیس معتقد است برخی اقدامات به‌صورت سازمان یافته و هدفمند و در راستای تغییر ذائقه مردم صورت می‌گیرد.
احمدی‌مقدم گفت: برخی سازمان‌ها از دربان تا پذیرش و همچنین کادر خدمات‌درمانی از یک یونیفرم که با ارزش‌های ما در تضاد است استفاده می‌کنند که این سازمان‌ها و افراد سعی در برندسازی دارند. فرمانده ناجا با بیان اینکه این مسئله ساده‌ای است و به راحتی می‌توان آن را مدیریت و مرتفع کرد ادامه داد: لباس متحدالشکل ایرادی ندارد اما باید‌ منطبق بر ضوابط خاصی باشد. </TEXT>
</DOC>
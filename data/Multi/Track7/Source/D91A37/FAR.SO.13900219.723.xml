<?xml version="1.0" encoding="utf-8" ?>
<DOC>
<DOCNO>723</DOCNO>
<DATE-TIME>1390/02/19</DATE-TIME>
<CATEGORY>اجتماعی</CATEGORY>
<TITLE>رئيس پليس امنيت اخلاقي خبر داد
حضور70 هزار نيروي پليس براي اجراي پررنگ طرح امنيت اخلاقي</TITLE>
<SUMMARY>خبرگزاري فارس: رئيس پليس امنيت اخلاقي اعلام كرد: طرح امنيت اخلاقي با حضور پررنگ 70 هزار نيروي پليس در حال اجرا است.</SUMMARY>
<NARRATIVE></NARRATIVE>
<TEXT>
به گزارش خبرنگار انتظامي فارس، سردار احمد روزبهاني امروز در حاشيه نشست مردمي در مركز نظارت همگاني نيروي انتظامي و در جمع خبرنگاران گفت: طرح امنيت اخلاقي هيچ‎گاه تعطيل نشده و پليس به وظايف خود در اين زمينه عمل مي‌كند اما با توجه به آغاز فصل گرما حضور پليس و گشت‌هاي امنيت اخلاقي از اين پس پررنگ‌تر خواهد شد. وي اظهار داشت: بحث بدپوششي‌ها و مواردي از امنيت اخلاقي باعث شده تا مطالبات مردم، رسانه‌ها و مسئولان افزايش پيدا كند. سردار روزبهاني گفت: برخي فكر مي‌كنند كه پليس هيچ اقدامي در زمينه امنيت اخلاقي و مقابله با بدحجابي انجام نمي‌دهد در حالي كه اين طور نيست و پليس به وظايف خود در اين زمينه با جديت عمل مي‌كند. اين مقام نيروي انتظامي تصريح كرد: نام گشت ارشاد را از روي ماشين‌هاي پليس حذف كرديم و اين گشت‌ها تحت عنوان پليس امنيت اخلاقي فعاليت‌هاي خود را ادامه مي‌دهند. سردار روزبهاني گفت: با توجه به آغاز فصل گرما و حجم انبوهي از مسافرت‌ها مطالبات مردمي در زمينه پوشش و امنيت اخلاقي افزايش يافته و به همين منظور حضور پليس در پارك‌ها، جنگل‌ها، حاشيه رودخانه‌ها، خيابان‌ها و ديگر اماكن افزايش مي‌يابد و طرح امنيت اخلاقي را كما في‌ السابق اجرا خواهيم كرد. رئيس پليس امنيت اخلاقي گفت: از اين پس شاهد حضور پررنگ و پرتعداد گشت‌هاي امنيت اخلاقي در خيابان‌ها و مراكز عمومي و تفريحي خواهيم بود تا به مطالبات مردمي پاسخ قانع‌كننده‌اي بدهيم. وي اظهار داشت: پليس با ديش‌هاي ماهواره‌اي كه روي بالكن و پشت‌بام‌ها به صورت آشكار نصب شده و قابل رؤيت هستند برخورد مي‌كند و اگر اين موضوع دوباره تكرار شود فرد خاطي به دستگاه قضايي معرفي خواهد شد. * تذكرات و برخوردهاي پليس براي بدپوشش‌ها شدت مي‌گيرد اين مقام نيروي انتظامي تصريح كرد: در بحث پوشش نيز برخوردها، تذكرات پليس شدت مي‌گيرد و افرادي كه به صورت مانكن‌گونه و از روي غرض در خيابان‌ها ظاهر شوند با برخورد قانوني و مقتدرانه پليس مواجه خواهند شد. *خودروي رانندگاني كه كشف حجاب كنند توقيف مي‌شود رئيس پليس امنيت اخلاقي گفت: در بعضي از خودروها رانندگان زن اقدام به كشف حجاب مي‌كنند كه اين اقدام توجيه درستي نداشته و پليس ضمن توقيف خودرو با فرد خاطي برابر قانون اقدام مي‌كند و فرد خاطي را به دستگاه قضايي معرفي مي‌كند. * عدم رعايت حجاب و استفاده از ماهواره نقض حقوق شهروندي است سردار روزبهاني در توضيح اين موضوع كه برخي مي‌گويند لباس افراد و نحوه آرايششان به خودشان مربوط است و حقوق شهروندي محسوب مي‌شود، گفت: قانون‌شكنان از اقدام غيرقانوني‌شان اطلاع دارند و اين موضوع هيچ ارتباطي به حقوق شهروندي ندارد، عدم رعايت حجاب زير پا گذاشتن حقوق شهروندي است سردار روزبهاني با تأكيد بر اينكه خودرو حريم شخصي نيست، گفت: كسي كه چنين بحثي را مطرح مي‌كند از قانون اطلاعي ندارد. هرگونه بدپوششي يا كشف حجاب در خودرو جرم مشهود به شمار مي‌رود و پليس وظيفه دارد اقدام قانوني در اين زمينه انجام دهد. و در بحث استفاده از ماهواره نيز كه معضلات و مشكلاتي را براي كشور ايجاد كرده خود عدم رعايت حقوق شهروندي محسوب مي‌شود. * پليس با قدرت تمام طرح امنيت اخلاقي را با هدف مبارزه با تهاجم فرهنگي به اجرا مي‌گذارد رئيس پليس امنيت اخلاقي گفت: پليس با هدف مقابله با تهاجم فرهنگي غرب و فساد با قدرت تمام وارد عمل شده و مبارزه خواهد كرد. وي اظهار داشت: براي اجراي قانون و افزايش امنيت اخلاقي از مردم مي‌خواهيم پليس را ياري كنند تا ضمن احياي حقوق شهروندي به امنيت قابل پسند و نسبي برسيم. سردار روزبهاني گفت: پليس فقط با مزاحمان نواميس و بدحجابان برخورد نمي‌كند بلكه با مزاحمان نوجوانان پسر نيز به شدت برخورد خواهد كرد. اين مقام نيروي انتظامي گفت: طرح امنيت اخلاقي كما في السابق در حال اجرا است اما در موضوع آموزش تأكيد فراوان داريم و سعي مي‌كنيم ايرادها و نواقص را برطرف كرده مأموران پليس را نيز توجيه و آموزش دهيم. سردار روزبهاني تأكيد كرد: براي اجراي بهتر طرح امنيت اخلاقي با همت بيشتر و تعداد بيشتري از نيروها و همچنين با هماهنگي مقامات قضايي وارد عمل مي‌شويم. رئيس پليس امنيت اخلاقي گفت: پليس براي جمع‌آوري ديش‌هاي ماهواره و ورود به ساختمان‌ها هماهنگي قضايي انجام داده است. اين مقام نيروي انتظامي درباره سگ‌گرداني نيز اظهار داشت: قانوني در مجلس شوراي اسلامي آماده تصويب است كه مشكلات قانوني براي برخورد با سگ‌گرداني را مرتفع مي‌كند. وي اظهار داشت: سگ‌ها باعث ايجاد ناامني براي شهروندان مي‌شود و گاهي با پارس كردن موجب ناراحتي برخي شهروندان مي‌شوند. وي اظهار داشت: مشاهده شده كه برخي افراد لباس سياه بر تن سگ كرده و پشت هيئت‌هاي عزاداري حركت مي‌كنند كه اين با باورهاي مذهبي مغايرت دارد و نوعي توهين محسوب مي‌شود. پليس بايد با اين افراد برخورد كند. سردار روزبهاني افزود: در طرح امنيت اخلاقي امسال مأموريت‌هاي پليس چند برابر مي‌شود و بيش از 70 هزار نفر نيرو در اين طرح شركت خواهند كرد. * هر خودروي شخصي مي‌تواند گشت نامحسوس پليس باشد وي اظهار داشت: نيروهاي پليس امنيت اخلاقي به صورت محسوس و نامحسوس فعاليت خواهند كرد و افراد قانون‎شكن بدانند هر خودروي شخصي مي‌تواند گشت نامحسوس باشد. وي اظهار داشت: پليس راهور طبق قانون مي‌تواند با بدحجابي برخورد كند. رئيس پليس امنيت اخلاقي گفت: افرادي كه به دليل بدپوششي دستگير شوند به مقر پليس هدايت شده و به خانواده آنها براي تهيه لباس مناسب اطلاع داده مي‌شود و در پايان از فرد تعهد اخذ مي‌شود تا در صورت تكرار وي به مرجع قضايي معرفي شود. سردار روزبهاني تأكيد كرد: افرادي كه مانكن‌وار و غرض‌ورزانه در خيابان‌ها ظاهر شوند توسط پليس به دستگاه قضايي معرفي مي‌شوند. انتهاي پيام/ش*</TEXT>
</DOC>
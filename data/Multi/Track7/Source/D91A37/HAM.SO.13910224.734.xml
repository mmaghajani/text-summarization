<?xml version="1.0" encoding="utf-8" ?>
<DOC>
<DOCNO>734</DOCNO>
<DATE-TIME>1391/02/24</DATE-TIME>
<CATEGORY>اجتماعی</CATEGORY>
<TITLE>برنامه‌های تابستانی پلیس اعلام شد
جزئیات اجرای طرح امنیت اخلاقی </TITLE>
<SUMMARY></SUMMARY>
<NARRATIVE></NARRATIVE>
<TEXT>
پلیس > عملیات- گروه اجتماعی:
رئیس پلیس امنیت اخلاقی ناجا اعلام کرد: خودرو حریم خصوصی نیست.

سردار احمد روزبهانی ادامه داد: پلیس با جرائم آشکار درون خودرو برخورد قاطع خواهد کرد.او که در یک نشست خبری با حضور خبرنگاران سخن می‌گفت، درباره برخورد با بدحجابان و مزاحمان نوامیس در خودروها تاکید کرد: در بحث خودرو گاهی می‌گویند خودرو حریم خصوصی است و شما نباید نگاه کنید درحالی‌که خودرو حریم خصوصی نیست.

رئیس پلیس امنیت اخلاقی ناجا همچنین گفت: ماموران پلیس امنیت اخلاقی در تابستان حضور پررنگ‌تری در تفرجگاه، جنگل و دریا خواهند داشت. به گفته روزبهانی طرح سالم‌سازی دریا از 15 خرداد ماه آغاز می‌شود و تا پایان شهریور ادامه دارد که ماموران پلیس امنیت در سواحل کشور حضور پررنگ‌تری خواهند داشت اما این بدان معنا نیست که بقیه طرح‌ها تعطیل می‌شود.

شایعه است

رئیس پلیس امنیت اخلاقی ناجا در مورد تعداد دستگیرشدگان تکراری به دست ماموران گشت اخلاقی گفت: پلیس در اجرای طرح امنیت اخلاقی قاطع است اما تعداد کسانی که برای بار دوم یا سوم به مقر پلیس امنیت اخلاقی هدایت شده‌اند، کاهش چشمگیری داشته است که این نشان می‌دهد گشت‌های امنیت اخلاقی بد نیستند.روزبهانی با رد برخی حرف‌وحدیث‌ها مبنی بر اینکه ماموران گشت‌های امنیت اخلاقی شاخصی دارند که مثلا روزی 10 نفر را دستگیر کنند، گفت: اینچنین نیست و اینگونه سخنان شایعه است.

او در بخش دیگری از سخنان خود با بیان اینکه پلیس در اجرای طرح‌های امنیت اخلاقی موفق بوده است، گفت: شما در منطقه و خیابان می‌توانید ببینید که آلودگی صوتی، خودنمایی اراذل‌و‌اوباش و مزاحمت‌های خیابانی کاهش چشمگیری داشته است.

دهن‌کجی دانسته یا ندانسته

رئیس پلیس امنیت اخلاقی ناجا با بیان اینکه شرع میزان حجاب را مشخص کرده است، گفت: ما با کسانی که آرایش مو و صورتشان خلاف عرف و شرع است و افرادی که مانکن‌گونه هستند و به مکتب، ارزش‌ها و انقلاب به نوعی دانسته یا ندانسته دهن‌کجی می‌کنند برخورد می‌کنیم و ضمن انتقال آنان به مقر پلیس با خانواده آنان تماس گرفته و از آنان می‌خواهیم که لباس مناسبی برای آنان بیاورند.

به گفته این مقام ارشد پلیس، پلیس علاوه بر برخورد با زنان با مردان بدپوشش نیز برخورد می‌کند و درصورتی که پوشش این افراد زننده باشد این افراد نیز برای ارشاد به مقر پلیس هدایت می‌شوند و از آنها تعهد گرفته می‌شود.روزبهانی درباره چگونگی مشخص شدن بدحجابی و بدپوششی گفت: همان زمانی که جلساتی در وزارت ارشاد برگزار می‌شد تا رسیدگی به اینگونه بحث‌ها صورت گیرد این بحث را داشتیم که حجاب چه خواهد بود، حتی برخی پیشنهاد کردند که مصداق حجاب را نیروی انتظامی تعیین کند که ما گفتیم ما نمی‌توانیم جای علما بنشینیم.

کار دشمن بود

رئیس پلیس امنیت اخلاقی ناجا در واکنش به عکس منتشر شده در برخی سایت‌ها و رسانه‌های فضای مجازی مبنی‌بر
برخورد گشت امنیت اخلاقی با دختری جوان در نمایشگاه کتاب گفت: خودم نیز این عکس را چندین بار دیدم اما هیچ نیرویی را در نزدیکی آن دختر مشاهده نکردم. چندی قبل نیز بلوتوث‌هایی منتشر شده بود که تهاجم فرهنگی دشمن بود.

آنها از هر فرصتی برای سناریوسازی استفاده می‌کنند؛ سوژه‌های خود را به‌صورتی آرایش کرده و به خیابان‌ها می‌فرستند که پلیس با آنها برخورد کرده و هنگام برخورد پلیس این افراد اقدام به جاروجنجال می‌کنند تا فیلم آنها تهیه شود. جالب این است که وقتی فرد را به داخل ون منتقل می‌کنیم به‌دلیل اینکه سناریوی آنها کامل شده است آرام می‌نشینند. پس از فیلمبرداری نیز این فیلم‌ها کمتر از یک ساعت به خارج ارسال می‌شوند و روی خروجی سایت‌ها قرار می‌گیرند. در مورد حادثه نمایشگاه کتاب نیز این فرد قابل شناسایی نیست و از او می‌خواهیم درصورتی که به وی بی‌حرمتی شده است به پلیس مراجعه کند.

ماموریت‌های پلیس امنیت

رئیس پلیس امنیت اخلاقی ناجا در ادامه گفت: پلیس امنیت اخلاقی بنا دارد که در طرح گشت‌های امنیت اخلاقی چندین ماموریت اعم از برخورد با اراذل و اوباش، برخورد با مزاحمان نوامیس، برخورد با ایجادکنندگان آلودگی صوتی، برخورد با بدحجابی و بدپوششی و همچنین برخورد با حمل حیوانات مینیاتوری مانند سگ و غیره را داشته باشد که علاوه بر این پلیس با کلیه جرائم آشکار دیگری که وجود دارد نیز برخورد خواهد کرد.

روزبهانی با بیان اینکه پلیس برای برخورد با خودروهای حامل حیوانات براساس هماهنگی‌ها با مقام قضایی عمل می‌کند، گفت: ما در بحث سگ‌گردانی ضعف‌ قانونی داریم اما اینگونه نیست که اصلا برخورد نمی‌کنیم و نمی‌توانیم برخورد کنیم چرا که همه این کارها با هماهنگی قوه قضاییه است. اگر پلیس قدمی خلاف قانون برداشته بود، مطمئنا افرادی که به‌دنبال آتوگرفتن از پلیس هستند تا حالا آن را مطرح کرده بودند.

خرید ماهواره‌ای، میهمانی اینترنتی

رئیس پلیس امنیت اخلاقی ناجا در این نشست خبری درباره 2 موضوع خریدهای ماهواره‌ای و میهمانی‌های اینترنتی هم هشدار داد.روزبهانی با بیان اینکه پلیس با شکایت مردم و همچنین رصد فروش‌های ماهواره‌ای اقدام به مسدودکردن شماره‌های ارائه‌دهندگان تبلیغات ماهواره‌ای می‌کند، گفت: بعضا دیده شده افرادی با ایجاد دفترداخل ایران اقدام به فروش این کالاهای ماهواره‌ای می‌کنند در حالی که مجوز فعالیت ندارند که با دستور مقام‌قضایی اجناس، توقیف و دفاتر پلمب می‌شود.

رئیس پلیس امنیت اخلاقی ناجا همچنین معتقد است که افزایش شبکه‌های ماهواره‌ای سبب شده است که تعداد زیادی از مخاطبان ماهواره کم شود.روزبهانی در این باره گفت: در حال حاضر درصد زیادی از افراد جامعه ماهواره نگاه نمی‌کنند و گرایش بیشتری به شبکه‌های داخلی دارند.

او همچنین در پاسخ به سؤالی مبنی بر برگزاری میهمانی‌ها با فراخوان اینترنتی گفت: پارتی‌ها بزرگ‌ترین مرکز فساد هستند و این افراد به‌دنبال دختران فراری و مظلوم می‌گردند. پای افرادی که به این اماکن باز شود دیگر امنیتی ندارند. پلیس برخورد با فساد در فضای مجازی را در دستور کار دارد.

کاهش جرائم اخلاقی

رئیس پلیس امنیت اخلاقی ناجا با ارائه برخی آمار خبر داد: با توجه به اقداماتی که پلیس در ایجاد طرح‌های گشت امنیت اخلاقی داشته است، مزاحمت‌های اخلاقی و دستگیرشدگان نسبت به سال 90 و 89، 26 درصد کاهش داشته است.
روزبهانی با بیان اینکه اخذ تعهد کتبی 33 درصد کاهش داشته است، گفت: اعزام افراد به مراجع قضایی در سال 90 نسبت به‌مدت مشابه سال 89، 16 درصد کاهش داشته است. او با بیان اینکه توقیف خودرو و موتورسیکلت 54 درصد کاهش داشته است، گفت: این در حالی بوده که پلیس در اجرای ماموریت‌ها پررنگ‌تر عمل کرده و کوتاه نیامده است.</TEXT>
</DOC>
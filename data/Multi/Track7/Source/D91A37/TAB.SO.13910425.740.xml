<?xml version="1.0" encoding="utf-8" ?>
<DOC>
<DOCNO>740</DOCNO>
<DATE-TIME>1391/04/25</DATE-TIME>
<CATEGORY>اجتماعی</CATEGORY>
<TITLE>طرح ارتقای امنیت‌ اجتماعی به‌ کویر رسيد </TITLE>
<SUMMARY></SUMMARY>
<NARRATIVE></NARRATIVE>
<TEXT>
جانشین فرمانده نيروي انتظامی از کشف هفت درصد موادمخدر کشور در خراسان‌جنوبی از ابتدای سال جاری تاکنون خبر داد و گفت: از ابتدای سال جاری 100 تن انواع موادمخدر در کشور و هفت تن در خراسان جنوبی کشف شده است.

به گزارش ایسنا، سردار احمدرضا رادان 25 تیرماه، وضعیت مرزهای خراسان‌جنوبی را بسیار مناسب عنوان کرد و گفت: مرزبانی خراسان‌جنوبی توانسته با استقرار مناسب در جایگاه‌ها و سنگرهای کمین پی درپی از سال‌های گذشته تاکنون مرزها را در کنترل و اشرافیت کامل درآورد.

وی افزود: از اولویت‌های نیروی انتظامی، تامين امنیت مرزهای جنوب شرق و استان‌های سیستان و بلوچستان، خراسان‌جنوبی و خراسان‌رضوی است.

جانشین فرمانده نيروي انتظامی ادامه داد: یکی از اولویت‌های امنیت بعد از دریا در استان‌های هرمزگان و بوشهر، اجراي طرح در شمال‌غرب کشور در استان‌های آذربایجان غربی تا کرمانشاه است.

رادان ابراز امیدواری كرد: با نگاه مستقل نیروی انتظامی به مرزها و اختصاص بودجه‌های مناسب روند رو به کنترل مرزها را بیش از گذشته دنبال کنیم چراکه تمامی اعتباراتی که در مرزها برای کنترل هزینه می‌شود در حقیقت یک درآمد و سود برای کشور است.

وی ارتقای امنیت اجتماعی را یک بحث جدانشدنی از مأموریت‌های نیروی انتظامی عنوان و اظهار کرد: نیروی انتظامی در رابطه با امنیت اخلاقی همواره به دنبال روش‌ها و مدل‌های بهتر بوده و تا زمانی که امنیت به طور کامل مرتفع نشود این بحث دنبال خواهد شد.

جانشین فرمانده نيروي انتظامی با اشاره به بحث امنیت اجتماعی، افزود: در این زمینه اجرای طرح بازآمایش انتظامی در دستور کار قرار دارد و امیدواریم در طول برنامه پنجم این طرح را با تمام مصوباتش به اتمام برسانیم.

رادان از اجرای طرح پایش کویر در استان‌های کویری مانند: خراسان‌جنوبی، سیستان و بلوچستان، کرمان و یزد خبرداد و تصریح کرد: این طرح در ارتقای امنیت نقش بسزایی دارد.

وی از رشد 13 درصدی کشفیات موادمخدر در کشور از ابتدای سال جاری نسبت به مدت مشابه سال گذشته خبر داد.

جانشین فرمانده نيروي انتظامی گفت: افزایش آمار کشفیات موادمخدر نشان از هدف‌گذاری براي برخورد با موادمخدر و اقدامات دستگاه‌های قضایی در برابر قاچاقچیان موادمخدر صنعتی و سنتی است.

رادان گفت: بیشتر کشفیات را موادمخدر سنتی به ویژه در استان‌های شرقی به خود اختصاص می‌دهد اما میزان کم موادمخدر صنعتی تخریب بیشتری دارد.

وی با اشاره به مبارزه با بدحجابی در کشور افزود: با همراهی مردم و حمایت مسئولان در برابر بدحجابی شاهد بهبود سیمای جوامع در استان‌های هدف هستیم.

جانشین فرمانده نيروي انتظامی ادامه داد: در راستای مبارزه با بدحجابی رویکرد نیروی انتظامی این است که برخورد قضایی در حداقل ممکن باشد.

رادان خاطرنشان کرد: در حال حاضر درصد کسانی که در بخش بدپوششی و بدحجابی مورد تذکر و دستگیری پلیس قرار می‌گیرند، نسبت به افرادی که عفاف و حجاب را رعایت می‌کنند اندک و قابل قیاس نیست. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>728</DOCNO>
<DATE-TIME>1390/07/06</DATE-TIME>
<CATEGORY>اجتماعی</CATEGORY>
<TITLE>فرمانده انتظامی استان قم عنوان کرد:
ارتقای امنیت اخلاقی به وسیله برخورد با تجهیزات ماهواره‌ای</TITLE>
<SUMMARY>خبرگزاری فارس: فرمانده انتظامی استان قم‌ از ارتقای امنیت اخلاقی به ‌وسیله برخورد با تجهیزات ماهواره‌ای خبر داد.</SUMMARY>
<NARRATIVE></NARRATIVE>
<TEXT>
مهدی توکلی امروز در گفت‌وگو با خبرنگار فارس در قم، از آغاز مرحله دوم برخورد با تجهیزات دریافت ماهواره‌ خبر داد و اظهار کرد: برخورد با تجهیزات ماهواره‌ای در راستای ارتقا امنیت اخلاقی است.
وی با اشاره به تهاجم فرهنگی دشمنان نظام‌ افزود: برخورد با تجهیزات ماهواره‌ای برخورد با جنگ نرم دشمن است و نتیجه این برخورد برقراری آرامش نسبی در مناطق ناآرامی است که ماهواره‌ها از سطح آن مناطق جمع‌آوری شده‌اند.
فرمانده انتظامی استان قم با بیان اینکه در مرحله اول عملیات برخورد با ماهواره‌ها، بیش از 5 هزار دستگاه انواع تجهیزات ماهواره‌ای جمع‌آوری شده است، بیان کرد: تعداد معترضان به جمع‌آوری ماهواره‌ها به تعداد انگشتان دست هم نمی‌رسد و رضایتمندی مردم از عملکرد پلیس، خود نشانگر این موضوع است.
وی در ادامه افزود: بر اساس ارزیابی معاونت اجتماعی نیروی انتظامی استان، در پنج ماهه نخست سال جاری، نیروی انتظامی قم دارای بالاترین رتبه رضایتمندی در میان مردم است.
توکلی با بیان اینکه مرحله نخست برخورد با تجهیزات ماهواره‌ای به‌طور کامل برگزار شده است، اظهار کرد: در پایان مراحل این طرح در هیچ کجای استان حتی روستاها و شهرهای اطراف، ماهواره یافته نخواهد شد.
وی در ادامه خطاب به مردم بیان کرد: توصیه پلیس به مردم جمع‌آوری داوطلبانه ماهواره توسط خود مردم است به شکلی که مرحله سوم طرح نیازی به اجرا نداشته باشد.
فرمانده نیروی انتظامی استان قم با اشاره به تصمیم نیروی انتظامی استان، مبنی بر عدم اجرای مرحله سوم طرح مبارزه با تجهیزات ماهواره‌ای، افزود: تصمیمی مبنی بر اقدام مجدد نیروی انتظامی در زمینه جمع‌آوری ماهواره‌ها گرفته نشده است اما در صورت مشاهده عدم همکاری برخی از همشهریان با نیروی انتظامی مبنی بر جمع‌آوری ماهواره از سطح شهر، مرحله سوم طرح برخورد با تجهیزات ماهواره‌ای را آغاز خواهیم کرد.
وی خاطرنشان کرد: در صورت آغاز مرحله سوم طرح برخورد با تجهیزات ماهواره‌ای، پلیس با ورود به خانه افراد متخلف و معرفی آنان به مراجع قانونی، برخورد با متخلفین را آغاز خواهد کرد.
انتهای پیام/ج20 </TEXT>
</DOC>
<?xml version="1.0" encoding="utf-8" ?>
<DOC>
<DOCNO>745</DOCNO>
<DATE-TIME>1389/04/10</DATE-TIME>
<CATEGORY>علمی</CATEGORY>
<TITLE>جذابيت‌هاي علم
ليزر در خدمت حفاظت از آثار هنري</TITLE>
<SUMMARY></SUMMARY>
<NARRATIVE></NARRATIVE>
<TEXT>
شايد بسياري از مردم تصور مي‌كنند كه كاربرد ليزر بيشتر در حوزه پزشكي يا علوم مهندسي است، اما اين فناوري که بتازگي کاربردهاي بسيار گسترده‌اي پيدا کرده است به کمک آثار ارزشمند و گرانقيمت هنري هم آمده، به طوري که کارشناسان مي‌توانند با استفاده از آن بسياري از پيکره‌هاي گرانبها را از خطر رسوبات مختلف و خردگي تدريجي مصون نگاه دارند، البته استفاده از ليزر براي اين منظور رويداد چندان جديدي نيست.

 دکتر سالواتوره سيانو از انستيتو فيزيک کاربردي فلورانس ايتاليا که فناوري نويني از ماشين‌آلات را با تيم همراهش ارائه كرده، مي‌گويد: سال‌هاست که از ليزر براي مصارفي نظير طيف‌سنجي يا پوست‌شناسي استفاده مي‌شود، اما مشکل اينجاست که نمي‌توان اين نوع ليزر را براي پاک کردن پيکره‌هاي گرانقيمت هنري از اجرام و رسوبات به کار گرفت. با اين حال اين ليزر جديد به محققان امكان مي‌دهد تا نه‌تنها پالس‌ها بلکه طول دوره به‌کارگيري پرتوها را نيز براحتي تحت کنترل داشته باشند. اين قابليت به معناي آن است که هنگام استفاده از ليزر، تنها اجرام و رسوبات از ميان مي‌روند و به بدنه اصلي پيکره آسيبي وارد نمي‌شود. در حال حاضر پرتوهاي ليزري که براي چنين منظوري به کار گرفته مي‌شوند، چندان تحت کنترل محققان و کارشناسان امور هنري قرار ندارند و به همين دليل معمولا آسيب‌هاي زيادي به پيکره‌ها وارد مي‌شود، اما با ورود اين فناوري نوين گفته مي‌شود بزودي نسخه‌هاي زيادي از آن در بسياري از موزه‌ها و گالري‌هاي شناخته شده جهان به کار گرفته شود. اين فناوري هم‌اکنون در ابتداي راه خود قرار دارد، اما سالواتوره اميدوار است که بتوان در آينده‌اي نه‌چندان دور از آن براي طيف گسترده‌اي از آثار هنري نظير تابلوها، پيکره‌ها و حتي آثار هنري سنگي نيز استفاده کرد.

فرآيند به‌کارگيري ليزر در رسوب‌زدايي از آثار هنري

اين فناوري نوين با طول موج مخصوصي، براي رسوب‌زدايي از پيکره به کار گرفته مي‌شود که هيچ آسيبي به آن وارد نکرده و تنها اجرام رسوب يافته روي آن را از ميان مي‌برد. اين در حالي است که استفاده از مواد شيميايي ممکن است موجب ايجاد تغييراتي در ساختار پيکره و تابلوي نقاشي در سال‌هاي بعدي شود.

به اين ترتيب کارشناسان امور هنري ديگر هيچ گونه نگراني از بابت استفاده از اين فناوري نوين در رسوب‌زدايي از آثار هنري نخواهند داشت، چون هم پالس‌ها و هم طول دوره به‌کارگيري آن را تحت کنترل دارد و در اين ميان تنها اجرام رسوب يافته از بين مي‌روند.

با استفاده از اين تكنولوژي در جهت از بين رفتن اجرام رسوب يافته، کثافات و اجرامي که روي پيکره و آثار هنري رسوب کرده‌اند با قرار گرفتن در مسير پرتو ليزري، داغ شده و از بين مي‌روند. در اين فرآيند پيوندهايي که ميان مولکول‌هاي رسوب يافته و پيکره ايجاد شده بتدريج سست شده و از بين مي‌روند.

منبع: Focus</TEXT>
</DOC>
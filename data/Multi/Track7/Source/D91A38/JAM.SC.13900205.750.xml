<?xml version="1.0" encoding="utf-8" ?>
<DOC>
<DOCNO>750</DOCNO>
<DATE-TIME>1390/02/05</DATE-TIME>
<CATEGORY>علمی</CATEGORY>
<TITLE>براي اولين بار انجام شد
درمان اعتياد با ليزر در ايران</TITLE>
<SUMMARY>جام جم آنلاين: برنامه کاهش وابستگی به متادون از طریق لیزر کم توان برای اولین بار در کشور با موفقیت انجام شد. </SUMMARY>
<NARRATIVE></NARRATIVE>
<TEXT>
دکتر علی رجایی، پزشک لیرز درمانی در گفت و گو با مهر افزود: کسانی که تحت درمان های دارویی (متادون) ترک اعتیاد قرار می گیرند بتدریج که اعتیاد خود به مواد مخدر را از دست می دهند، به داروهای ترک به ویژه متادون وابستگی پیدا می کنند و نیازمند آن هستند که روزانه دوز دارویی مورد نیاز خود را از طریق کلینیکهای ترک اعتیاد تامین کنند.

وی گفت: برای اینکه یک معتاد درمان شده به داروی درمانی خود اعتیاد پیدا نکند لازم است که بتدریج مقدار داروی روزانه خود را تحت نظر پزشک به صورت علمی و آرام کاهش دهد که این امر ‌نیازمند وقت، حوصله و پیگیری بیمار بوده و در بعضی موارد می تواند منجر به شکست درمان و یا اعتیاد بیمار به داروی متادون شود که موضوعی نگران کننده است.

این لیزرتراپیست با اشاره به نقش دستگاههای لیزر کم توان در کم کردن نیاز بیماران به متادون، افزود: برای اولین بار در کشور کاهش وابستگی به متادون از طریق فرآیند لیزر کم توان در جزیره کیش امکان پذیر شده است که به نحو قابل توجهی در تنظیم دوز درمانی متادون موثر است.

وی با اعلام اینکه هر نوبت لیزر حدود 20 تا 25 دقیقه زمان می برد، گفت: هر بار لیزر باعث می شود که بین 5 تا 10 میلی گرم از متادون مورد استفاده کم شود. به این ترتیب در 12 جلسه لیزر درمان، افراد از وابستگی به متادون نجات پیدا می کنند.

این پزشک لیزر درمانی با اشاره به اینکه این روش بر روی 30 نفر معتاد جوان آزمایش شده است این موفقیت علمی کاربردی خود را حاصل مطالعه، تحقیق و تجربه بالینی دو ساله دانست و اظهار امیدواری کرد که به موازات رشد تکنولوژی های نوین لیزر و فیزیک پزشکی، علاقه و ابتکار پزشکان ایرانی در بهره برداری موثر از دانش جهانی، به کشف یافته ها و عملکردهای تازه ای در درمان اعتیاد منجر شود.</TEXT>
</DOC>
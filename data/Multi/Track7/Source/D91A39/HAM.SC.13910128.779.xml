<?xml version="1.0" encoding="utf-8" ?>
<DOC>
<DOCNO>779</DOCNO>
<DATE-TIME>1391/01/28</DATE-TIME>
<CATEGORY>علمی</CATEGORY>
<TITLE>افزایش مصرف گوشت قرمز و گرمایش زمین </TITLE>
<SUMMARY></SUMMARY>
<NARRATIVE></NARRATIVE>
<TEXT>
محیط زیست > گرمایش جهانی- همشهری آنلاین: نتایج یک تحقیق نشان می‌دهد تغییر روش کشاورزان در تولید مواد غذایی و کاهش میزان مصرف گوشت سالانه شهروندان کشورهای پیشرفته می‌تواند نقش کلیدی در کاهش اثرات گرمایش زمین داشته باشد

به گزارش خبرگزاری مهر، تحقیقات انجام شده از سوی اریک دیویدسون مدیر مرکز تحقیقات وودز هول در ماساچوست تأکید کرده است تغییر روش کشاورزان در تولید مواد غذایی و کاهش مصرف گوشت قرمز باید با هدف کمک به برنامه تغییرات جوی سازمان ملل انجام شود.

کاهش اثرات گرمایش زمین به این معنا است که در کشورهای توسعه یافته شهروندان مصرف گوشت خود را تا سال 2050 به نصف برسانند که این امر می‌تواند تضمین کننده میزان غذای کافی برای تغذیه ساکنان درحال افزایش زمین باشد، چرا که تا سال 2050 جمعیت هفت میلیاردی کنونی زمین به 9 میلیارد نفر خواهد رسید.

درحال حاضر مصرف گوشت قرمز در کشورهای درحال توسعه درحال افزایش است و همین روند در کشورهای توسعه یافته نیز از مد‌ت‌ها قبل مشاهده شده است، روندی که می‌تواند موانع دشواری پیش روی کسانی بگذارد که به دنبال کاهش انتشار نیتروژن مونوکسید هستند.

نیتروژن مونوکسید یک گازگلخانه‌ای است که در کنار سایر گازهای گلخانه‌ای چون دی اکسید کربن و متان به گرمایش زمین کمک می‌کند. در اشکال دیگر نیتروژن یکی از عوامل آلاینده راه‌های آبی چون خلیج مکزیک است چرا که در این مناطق جریان زیاده از حد نیتروژن مناطق کشاورزی به ایجاد مناطق کم اکسیژن منتهی شده که این امر برای زندگی دریایی مناسب نیست.

این تحقیقات همچنین نشان داده است که بیش از 80 درصد نیتروژن مونوکسیدی که انسان عامل ایجاد آن است از بخش کشاورزی ناشی می‌شود.

ازآنجا که کودهای شیمیایی نیتروژن محور بخش ضروری از تولید مواد غذایی مدرن هستند و جمعیت به سرعت در حال رشد است، کاهش انتشار نیتروژن مونوکسید یک اقدام مهم اما دشوار تلقی می‌شود.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>720</DOCNO>
<DATE-TIME>1391/05/23</DATE-TIME>
<CATEGORY>علمی</CATEGORY>
<TITLE>آرسنيک جان مردم بنگلادش را تهديد مي‌کند</TITLE>
<SUMMARY>بيش از 77 ميليون نفر از مردم بنگلادش به علت آلودگي آب آشاميدني قابل دسترس آنان به سم آرسنيک در معرض سطوح بالاي اين سم و خطر مرگ زودهنگام قرار گرفته‌اند. </SUMMARY>
<NARRATIVE></NARRATIVE>
<TEXT>
براساس تحقيق تازه‌اي که نتيجه آن شنبه (29 خرداد) درمجله پزشکي لانست انگليس به چاپ رسيده است، نتيجه 10 سال تحقيق بر روي 12 هزار نفر از مردم بنگلادش نشان مي‌دهد، علت بيش از20 درصد از مرگ و ميرها بر اثر استفاده از آب آشاميدني آلوده به سم آرسنيک بوده است.

دکتر حبيب الله احسن، يکي از مسئولان گروه پزشکي دانشگاه شيکاگو و سرپرست گروهي که اين تحقيق را انجام داده‌ است، گفت: ده‌ها ميليون نفر از مردم بنگلادش در معرض مرگ زود‌هنگام قرار دارند؛ وي توصيه کرد مسئولان مربوطه هرچه سريعتر به دنبال يافتن منابع آبي سالم براي مردم اين منطقه باشند.

دکتر حبيب الله همچنين هشدار داد، مردم مناطقي از هند، بخش‌هايي از آرژانتين، شيلي، مکزيک و همچنين مناطقي در ايالت نوادا، نيومکزيکو و نيوهمشاير نيز با نوشيدن آبي که منابع آن چاه‌هاي آلوده به آرسنيک هستند، در معرض خطر اين آلودگي قرار دارند.

براساس برآوردي که در اين تحقيق صورت گرفته است، بيش از 77 ميليون نفر از مردم بنگلادش يعني حدود نيمي از جمعيت اين کشور از دهه 70 ميلادي و درپي حفر چاه‌هايي که امکان استفاده از منابع آب زيرزميني را فراهم مي‌کند، در معرض خطر مسموميت با آرسنيک قرار گرفته‌اند.

دکتر احسن با تاکيد بر اين مسأله که اين مشکل تنها به بنگلادش اختصاص ندارد گفت،علت آغاز اين گونه تحقيقات در بنگلادش اين است که آب آشاميدني حدود 90 درصد از جمعيت اين کشوراز آب‌هاي زيرزميني تامين مي‌شود.

م ع/ ن م</TEXT>
</DOC>
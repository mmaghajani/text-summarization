<?xml version="1.0" encoding="utf-8" ?>
<DOC>
<DOCNO>713</DOCNO>
<DATE-TIME>1391/01/30</DATE-TIME>
<CATEGORY>علمی</CATEGORY>
<TITLE>رئیس اداره بهداشت شهرستان زنجان:
آلودگی آب مهم‌ترین دلیل بیماری وبا است</TITLE>
<SUMMARY>خبرگزاری فارس: رئیس اداره بهداشت شهرستان زنجان آلودگی آب و غذا را مهم‌ترین دلیل ابتلا به وبا اعلام کرد و گفت: منشا آلودگی غذا هم آلودگی آب است.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از زنجان، محمد رضا صائینی ظهر امروز در نخستین جلسه کار گروه بهداشت غذایی استان زنجان با اشاره به اینکه سبزی‌ها کاشته شده در جنوب شهر زنجان آلوده هستند، اظهار داشت: کشاورزان تمایلی برای آبیاری سبزی‌های خود با آب‌های آلوده ندارند، ولی این آب‌ها از باغ‌های آنها عبور می‌کند.

وی به بروز بحران در سال گذشته از بابت شیوع وبا اشاره کرد و افزود: این بیماری هر چند سال یک بار شیوع پیدا می‌کند.

رئیس اداره بهداشت شهرستان زنجان از ثبت بروز یک هزار و 187 مورد بیماری وبا در سطح کشور خبر داد و گفت: در سال گذشته در سال گذشته ابتلای 67 نفر به بیماری وبا به صورت قطعی ثابت شد.

وی تغییر شکل بیماری را از مشخصات بیماری وبا در سال گذشته عنوان کرد و افزود: افراد مبتلا به بیماری وبا در سال گذشته دچار نارسایی حاد کلیوی شده بودند.

صائینی با اشاره به اینکه بیماری وبا در سال گذشته در شهر زنجان دیده نشده، اضافه کرد: مبتلایان به این بیماری در دو شهرستان ابهر و خدابنده و یک مورد هم در خرم‌دره ملاحظه شدند.

وی تعداد مبتلایان به بیماری وبا را در سال گذشته در شهرستان خدابنده 41، شهرستان ابهر 25 و در خرم‌دره یک نفر اعلام کرد.

رئیس اداره بهداشت شهرستان زنجان تاکید کرد: با عملکرد مناسب دانشگاه علوم پزشکی، بیماری وبا به شهرستان زنجان و سایر شهرستان‌های استان سرایت نکرد.

وی خاطرنشان کرد: مسئولان وزارت بهداشت درمان و آموزش پزشکی از اقدامات دانشگاه علوم پزشکی استان زنجان برای جلوگیری از انتقال بیماری وبا به منطقه شمال غرب کشور تقدیر کرده‌اند.

صائینی با اشاره به لزوم آمادگی برای مقابله با بیماری‌های واگیر ادامه داد: تجربه ثابت کرده است که تلفات جوامع آماده برای مقابله با این بیماری‌ها یک درصد و جوامع غیر آماده 50 درصد است.

وی سبزی‌ را مهم‌ترین منبع غذایی آلوده برای بیماری وبا عنوان کرد و گفت: سبزی‌ها باید به صورت اصولی ضد عفونی شده و سپس استفاده شوند.

انتهای پیام/س10/ض1002</TEXT>
</DOC>
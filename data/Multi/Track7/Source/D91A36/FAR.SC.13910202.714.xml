<?xml version="1.0" encoding="utf-8" ?>
<DOC>
<DOCNO>714</DOCNO>
<DATE-TIME>1391/02/02</DATE-TIME>
<CATEGORY>علمی</CATEGORY>
<TITLE>رئیس محیط زیست شهرستان کاشان:
روشی برای رفع آلودگی آب‌های زیرزمینی وجود ندارد</TITLE>
<SUMMARY>خبرگزاری فارس: رئیس اداره محیط زیست شهرستان کاشان گفت: هیچ راه و روشی برای رفع آلودگی آب‌های زیرزمینی وجود ندارد و مواد آلاینده آب‌های زیرزمینی، نسل‌های آینده را با مشکل جدی تأمین آب روبه‌رو می‌کند.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از کاشان، محمود قهرمانی بعد از ظهر امروز در مراسم روز زمین پاک در مدرسه راهنمایی شهدای کرک کاشان اظهار داشت: تأثیرات ناشی از فعالیت‌های صنعتی در جامعه اثرات منفی زیادی روی محیط زیست و تخریب آب و هوا و خاک دارد.

وی از ضایعات ناشی از استحصال عرقیجات گیاهی از جمله گل و دفن آن در زمین را یکی از راه‌های آلودگی آب‌های زیرزمینی دانست و گفت: دفن ضایعات ناشی از استحصال عرقیجات گیاهی باعث می‌شود تا با هر بارندگی آب‌های زیرزمینی را آلوده کند.

قهرمانی در ادامه از مونواکسید کربن، دی اکسید گوگرد، دی‌اکسید کربن و ذرات معلق در هوا به عنوان چهار آلاینده مهم که ارمغان رویکرد انسان به زندگی ماشینی است نام برد.

رئیس اداره محیط زیست کاشان همچنین چاه‌های جاذب فاضلاب‌های خانگی و پساب کارخانجات صنعتی را از دیگر راه‌های آلوده کننده آب‌های زیر زمینی دانست و گفت: هیچ راه و روشی برای رفع آلودگی آب‌های زیرزمینی وجود ندارد و مواد آلاینده آب‌های زیرزمینی، نسل‌های آینده را با مشکل جدی تأمین آب روبرو می‌کند.

قهرمانی از زباله به عنوان طلای کثیف نام برد و با اشاره به اینکه 80 درصد از زباله‌ها قابل بازیافت هستند گفت: بازیافت زباله و استفاده مجدد از آن در بخش کشاورزی و تولید کودهای آلی یکی از راه‌های جلوگیری از آلودگی محیط زیست است.

وی از نایلون به عنوان یکی از زباله‌های پرخطر برای محیط زیست نام برد و با اشاره به ماندگاری نایلون در طبیعت و تجزیه ناپذیری  آن تا چندین نسل یادآور شد: در گذشته خانواده‌ها برای خریدهای روزانه خود به جای استفاده از پاکت‌های پلاستیکی از سبد استفاده می‌کردند.

رئیس اداره محیط زیست افزود: انتظار می‌رود با الگوگیری از فرهنگ گذشتگان خود و استفاده از سبد و یا زنبیل و عدم استفاده از پاکت‌های نایلونی نقش مهمی در نگهداری از محیط زیست داشته باشیم.

قهرمانی پدیده ریزگردهای موجود در کشور ایران را ناشی از بی‌توجهی به محیط زیست و نابودی آن در کشورهای عراق و عربستان دانست و گفت: سهل‌انگاری آنان در نگهداری از محیط زیست امروز دامان کشور ایران را گرفته و باعث آلودگی هوای کشور شده است.

معاون پرورشی اداره آموزش و پرورش شهرستان کاشان نیز در این مراسم، با تأکید بر استفاده مطلوب از فضا و محیط زیست و تلاش برای نگهداری از محیط زیست ابراز داشت: دانش‌آموزان می‌توانند تنها با نریختن زباله در مدرسه و کوچه و خیابان و نیز پاک نگه داشتن زمین نقش مهمی در نگهداری از محیط زیست خود داشته باشند.

افراشی با اشاره به اینکه زمین و هوای پاک یکی از نعمات خداوند برای انسان‌ها است بیان داشت: انسان‌ها نیز باید با استفاده مطلوب و حفظ و حراست از این نعمت خداوند که رایگان در اختیار بندگانش قرارداده است شکرگزار باشد.   

وی تشویق به کارهای نیک را یکی اقدامات شورای امر به معروف و نهی از منکر دانش‌آموزی در مدارس دانست و گفت: نگهداری از محیط زیست و تمیز نگه داشتن آن نیز یکی از کارهای نیک است که شورای امر به معروف و نهی از منکر دانش‌آموزی بر آن تأکید دارد.

در این مراسم که همراه با اجرای سرودهای ویژه زمین پاک  بود از مدیر مدرسه شهدای کُرک کاشان به عنوان مدیر نمونه استان اصفهان و گروه سرود این مدرسه به عنوان گروه سرود نمونه شهرستان تقدیر شد.

مراسم روز زمین پاک در دومین روز از هفته زمین پاک توسط اداره محیط زیست شهرستان کاشان و با همکاری آموزش و پرورش کاشان در مدرسه راهنمایی دخترانه شهدای کُرک کاشان برگزار شد.

هفته ملی زمین پاک امسال با شعار''سلامت زمین، سلامت انسان'' از دوم اردیبهشت‌ماه همزمان با روز جهانی زمین پاک آغاز شده است.

انتهای پیام/ن10/ژ1001</TEXT>
</DOC>
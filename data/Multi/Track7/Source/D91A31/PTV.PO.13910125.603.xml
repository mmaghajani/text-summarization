<?xml version="1.0" encoding="utf-8" ?>
<DOC>
<DOCNO>603</DOCNO>
<DATE-TIME>1391/01/25</DATE-TIME>
<CATEGORY>سیاسی</CATEGORY>
<TITLE>شورای امنیت بر پایان خشونت‌ بین سودان و سودان حنوبی تاکید کرد</TITLE>
<SUMMARY>در پي افزايش تنش‌ها و ترس از شعله‌ور شدن آتش جنگي همه جانبه بين سودان و سودان جنوبي، شوراي امنيت سازمان ملل آتش‌بس "فوري" بين این دو کشور همسايه را خواستار شده است. </SUMMARY>
<NARRATIVE></NARRATIVE>
<TEXT>
در بيانيه‌ مشترک ۱۵ عضو دائم و غيردائم شوراي امنيت که روز پنج‌شنبه (۲۴ فروردين، ۱۲ آوريل) منتشر شد و سوزان رايس، نماينده امريکا در سازمان ملل آن را قرائت کرد درباره تشديد تنش‌ها و عميق‌تر شدن آن هشدار داده شد.

همچنين، شوراي امنيت در ادامه "پايان کامل، فوري و بي‌قيدوشرط" براي پايان دادن به هر نوع نبرد، بمباران‌هاي هوايي و خشونت‌هاي مرزي را خواستار شد.

نزاع بين اين دو کشور همسايه از ژوئيه سال ۲۰۱۱ و در پي جدايي سودان جنوبي از سودان افزايش يافته است.

عمر البشير، رئيس جمهور سودان نيز روز شنبه سودان جنوبي را به تلاش براي تحريک آتش جنگ متهم کرد.

بشير گفت: "برادران ما در سودان جنوبي مسير جنگ را برگزيده‌اند، طرح‌هايي را که از سوي طرف‌هاي غربي به آن‌ها ديکته شده است اجرا مي‌کنند که در طول جنگ‌هاي داخلي نيز به آن‌ها کمک کردند."

در همين حال، سالوا کيئر، رئيس جمهور سودان جنوبي نيز گفت نظاميان او منطقه مرزي را ترک نخواهند کرد. وي همچنين تهديد کرد اگر سازمان ملل نتواند به نيروهاي سودان براي خروج از منطقه فشار آورد، منطقه نفت‌خيز ابيه را تصرف خواهد کرد.

سودان جنوبي روز سه‌شنبه شهر نفت‌خيز هجليج را تصرف کرد.

اين اقدام سبب شد که سودان از گفت‌وگوهايي که با ميانجي‌گري اتحاديه آفريقا براي حل بحران بين دو کشور در جريان بود کناره‌گير کند. هدف از اين گفت‌وگوها حل‌وفصل مناقشه بين دو کشور بر سر نفت، تعيين خطوط مرزي، مناطق مورد اختلاف و مسائل شهروندي بود.

اتحاديه آفريقا با ابراز نگراني عميق از شرايط رو به وخامت امنيتي در مرز مورد مناقشه سودان و سودان جنوبي، خروج نظاميان از مناطق مرزي و استفاده از سازوکار مسالمت‌آميز براي حل اين مساله را خواستار شد.

م ف/ن م</TEXT>
</DOC>
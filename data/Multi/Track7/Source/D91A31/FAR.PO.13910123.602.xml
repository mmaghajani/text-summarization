<?xml version="1.0" encoding="utf-8" ?>
<DOC>
<DOCNO>602</DOCNO>
<DATE-TIME>1391/01/23</DATE-TIME>
<CATEGORY>سیاسی</CATEGORY>
<TITLE>تجاوز گسترده نیروهای سودان جنوبی به یک منطقه نفت‌خیز سودان</TITLE>
<SUMMARY>خبرگزاری فارس: نیروهای جنگی دولت سودان جنوبی دیروز با تجاوز گسترده به منطقه نفت‌خیز هجلیج در خاک سودان آنجا را به اشغال خود درآوردند.</SUMMARY>
<NARRATIVE></NARRATIVE>
<TEXT>
به گزارش فارس، نیروهای نظامی دولت سودان جنوبی دیروز سه‌شنبه شهر هجلیج سودان را به اشغال خود درآوردند.

پایگاه خبری "الجزیره" گزارش دادحمله نیروهای جنبش خلق به رهبری "ریاک مشار"، معاون رئیس جمهور سودان جنوبی به منطقه هجلیج بسیار بزرگ و از سه جبهه صورت گرفت و خسارت بسیار زیادی را نیز بر جای گذاشت.

بنا بر این گزارش سیطره دولت سودان جنوبی بر منطقه نفت‌خیز مهم هجلیج برگ برنده بزرگی برای این کشور در مذاکرات با دولت سودان است و گزینه‌ها در برابر دولت خارطوم برای بازگرداندن این منطقه محدود است چون به کارگیری نیروی هوایی برای بازپس‌گیری این منطقه خطری برای منابع نفتی آن است.

منطقه هجلیج شامل چاه نفتی نفت بزرگی در خاک سودان است که نزدیک به نیمی از تولید نفت خام سودان بالغ بر ۱۱۵ هزار بشکه نفت در روز از آن تولید می‌شود.

بر اساس حکم دادگاه لاهه در سال ۲۰۰۹ این منطقه در مالکیت دولت سودان قرار گرفت اما بخش‌هایی از منطقه مرزی آن با جنوب هنوز محل مناقشه است.

دولت خارطوم در واکنش به این حمله در بیانیه‌ای که خبرگزاری سودان آن را منتشر کرد هشدار داد: اصرار دولت سودان جنوبی بر جنگ و حمله تنها برای مردمش یاس و نابودی به همراه خواهد داشت.

در این بیانیه آمده است مناطقی از استان جنوب کردفان و بارزترین آن منطقه هجلیج صبح و ظهر سه‌شنبه مورد حمله ارتش خلق وابسته به دولت سودان جنوبی قرار گرفت و در این حمله که از چند محور صورت گرفت نیروهای مزدور و گروه‌های شورشی نیز حضور داشتند.

در این بیانیه تاکید شده است دولت سودان همه راه‌ها و شیوه‌های قانونی را برای مقابله با تجاوز دولت سودان جنوبی به کار خواهد گرفت.

خارطوم شورشیان دارفور را به جنگ در منطقه هجلیج متهم کرد و افزود: نیروهای مسلح و نظامی ما مانع پیشروی نیروهای سودان جنوبی شدند و درگیری‌ها در داخل خاک سودان جریان داشت.

انتهای پیام/++</TEXT>
</DOC>
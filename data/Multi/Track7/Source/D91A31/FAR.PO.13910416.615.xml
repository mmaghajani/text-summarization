<?xml version="1.0" encoding="utf-8" ?>
<DOC>
<DOCNO>615</DOCNO>
<DATE-TIME>1391/04/16</DATE-TIME>
<CATEGORY>سیاسی</CATEGORY>
<TITLE>به منظور بررسی مرزها و اختلافات نفتی
دور سوم مذاکرات دو سودان آغاز شد</TITLE>
<SUMMARY>خبرگزاری فارس:دور سوم مذاکرات مستقیم دو کشور سودان و سودان جنوبی از زمان درگیری‌های مرزی بین دو کشور دیروز در پایتخت اتیوپی از سر گرفته شد.</SUMMARY>
<NARRATIVE></NARRATIVE>
<TEXT>
به گزارش فارس به نقل از پایگاه خبری "الجزیره"، دو کشور سودان و سودان جنوبی دیروز پنجشنبه مذاکرات خود را برای حل اختلافات فیمابین به ویژه در زمینه امنیتی و اقتصادی در آدیس آبابا پایتخت اتیوپی از سر گرفتند.

"عمر دهب"، سخنگوی هیئت مذاکره کننده خارطوم گفت: دو هیئت سودان و سودان جنوبی برای ازسرگیری مذاکرات در آدیس آبابا هستند تا درباره ترسیم مرزهای مشترک و تقسیم درآمدهای نفتی گفت‌وگو کنند.

"باقان اموم"، مذاکره کننده سودان جنوبی نسبت به این مذاکرات که در 28 ژوئن گذشته متوقف شده بود ابراز خوشبینی کرد.

دو کشور سودان و سودان جنوبی هنگامی‌که مرز مورد مناقشه بین دو سودان در آوریل سال جاری شاهد بدترین خشونت‌ها بود، در آستانه جنگ قرار گرفتند. این درگیری‌ها به دنبال جدایی سودان جنوبی در ژوئیه سال 2011 تحت معاهده صلح 2005 میلادی که به دهه‌ها جنگ داخلی در این منطقه پایان داده بود، از سر گرفته شد.

هر دو کشور که یکدیگر را به حمایت از شورشیان در قلمرو هم متهم می‌کنند، اوایل خرداد ماه به مذاکرات دو جانبه با میانجی‌گری اتحادیه آفریقا رضایت دادند و این اولین مذاکرات مستقیم از زمان درگیری‌های مرزی بین دو سودان به شمار می‌آمد.

اما در دور اول و دوم مذاکرات دو طرف نتوانستند درباره ایجاد منطقه غیرنظامی در امتداد مرز 1800 کیلومتری به توافق دست یابند و هیئت مذاکره‌کننده خارطوم، سودان جنوبی را به ادعای ایجاد سرزمینی جدید متهم کرد.

حدود سه چهارم ذخایر نفتی سودان در جنوب این کشور قرار دارد ولی خطوط لوله صادرات نفت، از شمال سودان می گذرد اما دو طرف هنوز بر سر ترانزیت انتقال نفت به شمال سودان برای صادرات به دیگر کشورها به توافق نرسیده اند.

وزرای دفاع دو سودان در جمع هئیت های اعزامی از دو کشور به اتیوپی هستند.

"هیلد جونسون"، نماینده سازمان ملل ویژه سودان جنوبی نسبت به موفقیت این دور مذاکرات ابراز اطمینان خاطر کرد.

سازمان ملل به جوبا و خارطوم تا آگوست آینده برای حل اختلافات فیمابین مهلت داده است.

سودان جنوبی تولید نفت را از ماه ژانویه گذشته متوقف ساخت و سودان را به سرقت بیش از 800 میلیون دلار نفت که از طریق لوله های شمال حمل می شود، متهم کرد.

خارطوم نیز گفته است نفت را به این دلیل ضبط کرده که سودان جنوبی عوارض درخواستی را برای استفاده از خطوط لوله و تاسیسات صدور نپرداخته است.

انتهای پیام/ص</TEXT>
</DOC>
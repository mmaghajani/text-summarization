<?xml version="1.0" encoding="utf-8" ?>
<DOC>
<DOCNO>611</DOCNO>
<DATE-TIME>1391/02/14</DATE-TIME>
<CATEGORY>سیاسی</CATEGORY>
<TITLE>شورای امنیت سازمان ملل خارطوم و جوبا را با تحریم تهدید کرد</TITLE>
<SUMMARY>سازمان ملل، سودان و سودان جنوبي را در صورتي که نزاع در مرز مشترکشان را متوقف نکنند، با تحريم‌هاي غيرنظامي بیشتر تهديد کرده است. </SUMMARY>
<NARRATIVE></NARRATIVE>
<TEXT>
به گزارش خبرگزاري فرانسه، شوراي امنيت سازمان ملل روز چهارشنبه (۱۳ ادريبهشت، ۲ مي) با اکثريت آرا قطعنامه‌اي را تصويب کرد که از خارطوم و جوبا مي‌خواهد با ارائه تعهد کتبي ظرف ۴۸ ساعت "فورا به همه درگيري‌ها پايان دهند" و مذاکراتی را بر مبنای نقشه راه اتحادیه آفریقا تا ۲ هفته دیگر آغاز کرده تا در نهايت در مدت ۳ ماه به توافق برسند.

بنابر اين قطعنامه، در صورتي که هر يک از طرفين به شرايط وفادار نماند، با "اقداماتي ديگر" بر طبق ماده ۴۱ منشور سازمان ملل که تحريم‌هاي غيرنظامي را ملزم مي‌کند، مواجه خواهد شد.

شوراي امنيت درگيري‌هاي مرزي پي‌در‌پي بين دو طرف و اشغال شهر نفت خيز هگليگ از سوي سودان جنوبي در ماه گذشته را محکوم مي‌کند.

اتحاديه آفريقا در ۲۴ آوريل از اين دو همسايه خواسته بود به درگيري پايان داده و وارد مذاکرات صلح شوند.

هگليگ از نظر جامعه بين‌المللي بخشي از خاک سودان محسوب مي‌شود اما سودان جنوبي اين مسئله را نپذيرفته است.

سربازان جوبا، هگليگ را در ۱۰ آوريل اشغال کردند. خارطوم ده روز بعد اعلام کرد ارتش سودان، سربازان سودان جنوبي را مجبور کرده بود از شهر خارج شوند.

مقامات سوداني روز چهارشنبه (۱۳ ارديبهشت، ۲ مي) گفتند بعد از تعمير ميدان نفتي هگليگ بار ديگر اقدام به استخراج نفت از اين شهر نفت‌خيز کرده‌اند.

سودان همسايه جنوبي خود را که در سال ۲۰۱۱ از جمهوري سودان جدا شد، به حمايت از شورشيان مخالف دولت در منطقه دارفور و استان‌هاي نيل آبي و کردفان جنوبي متهم مي‌کند.

سودان جنوبي استقلال خود را پس از ده‌ها سال نزاع با دولت مرکزي سودان به دست آورد. اين کشور جدید نفت‌خيز يکي از کم‌توسعه‌يافته‌ترين کشورهاي جهان است که از هر هفت کودکي که در آن متولد مي‌شوند، يک کودک پيش از سن پنج سالگي جان خود را از دست مي‌دهد.

ز ص/ع ص</TEXT>
</DOC>
<?xml version="1.0" encoding="utf-8" ?>
<DOC>
<DOCNO>610</DOCNO>
<DATE-TIME>1391/02/13</DATE-TIME>
<CATEGORY>سیاسی</CATEGORY>
<TITLE>موافقت خارطوم با طرح اتحادیه آفریقا برای حل اختلافات با سودان جنوبی</TITLE>
<SUMMARY>خبرگزاری فارس: دولت سودان موافقت اولیه خود را با طرح نقشه راهی که توسط شورای صلح و امنیت اتحادیه آفریقا برای حل اختلافات خارطوم و جوبا ارائه شده است، اعلام کرد.</SUMMARY>
<NARRATIVE></NARRATIVE>
<TEXT>
به گزارش فارس به نقل از پایگاه خبری "الیوم السابع"، "العبید مروح" سخنگوی وزارت خارجه سودان اعلام کرد که "علی کرتی" وزیر خارجه این کشور در نامه ای به "جان پینگ" رئیس کمیسیون اتحادیه آفریقا یادآور شد که خارطوم از تلاش های اتحادیه آفریقا برای حل اختلافاتش با سودان جنوبی استقبال می کند.

کرتی در این نامه برخی ملاحظاتی که نسبت به طرح نقشه راه ارائه شده از سوی اتحادیه آفریقا داشت را مطرح کرده و تاکید کرد که تجاوز سودان جنوبی به اراضی سودان همچنان ادامه دارد.

وزیر خارجه سودان تصریح کرد: شواهد عینی حاکی از این است که ارتش آزادیبخش خلق جنوب، روستایی در "بحرالعرب" را که منطقه ای در شمال خط مرزی تعیین شده در  ژانویه 1956می باشد، اشغال کرده است؛ این در حالی است که این منطقه مورد نزاع دو کشور نیست.

ارتش سودان جنوبی در 29 آوریل منطقه "کفن دبی" که یک منطقه مرزی مورد نزاع دو طرف است را اشغال کرد و روز دوشنبه نیز به منطقه "کافیا کنجی" حمله کرد.

کرتی در نامه خود به شورای صلح و امنیت اتحادیه آفریقا به این نکته اشاره کرد که اعمال نظامی تجاوزگرانه سودان جنوبی که بر اساس طرح ادامه جنگ و ایجاد ناامنی در طول خط مرزی دو کشور انجام می شود، همچنان ادامه دارد.

اتحادیه آفریقا در 26 آوریل گذشته به خارطوم و جوبا دو هفته مهلت داد تا مذاکرات خود را درباره درگیریها از سر بگیرند و اختلافات خود را طی 3 ماه از زمان این قطعنامه به اتمام برسانند، در غیر این صورت اقداماتی علیه دو کشور اتخاذ خواهد شد.

انتهای پیام/++</TEXT>
</DOC>
<?xml version="1.0" encoding="utf-8" ?>
<DOC>
<DOCNO>613</DOCNO>
<DATE-TIME>1391/03/19</DATE-TIME>
<CATEGORY>سیاسی</CATEGORY>
<TITLE>پایان بدون نتیجه مذاکرات دو سودان</TITLE>
<SUMMARY>خبرگزاری فارس: مذاکرات دو کشور سودان و سودان جنوبی بدون دستیابی به توافق بر سر ایجاد منطقه‌ای غیرنظامی در امتداد مرزهای مورد اختلاف به پایان رسید.</SUMMARY>
<NARRATIVE></NARRATIVE>
<TEXT>
به گزارش فارس به نقل از پایگاه خبری الجزیره، هیئت‌های مذاکره کننده دو سودان نتوانستند درباره قضایای امنیتی و تعیین منطقه‌ای غیرنظامی و جداکننده بین خود به توافق برسند، به همین دلیل مذاکرات دوجانبه جوبا و خارطوم پس از 10 روز بدون دستیابی به توافق در آدیس آبابا پایتخت اتیوپی به پایان رسید.

دو کشور سودان و سودان جنوبی هنگامی‌که مرز مورد مناقشه بین دو سودان در آوریل سال جاری شاهد بدترین خشونت‌ها بود، در آستانه جنگ قرار گرفتند. این درگیری‌ها زمانی به وقوع پیوست که سودان جنوبی در ژوئیه سال 2011 تحت معاهده صلح 2005 میلادی از سودان جدا شد و به دهه‌ها جنگ داخلی در این منطقه پایان داد.

هر دو کشور که یکدیگر را به حمایت از شورشیان در قلمرو هم متهم می‌کنند، هفته گذشته به مذاکرات دو جانبه با میانجی‌گری اتحادیه آفریقا رضایت دادند و این اولین مذاکرات مستقیم از زمان درگیری‌های مرزی بین دو سودان به شمار می‌آمد.

پس از 10 روز مذاکره دو طرف نتوانستند، درباره ایجاد منطقه غیرنظامی در امتداد مرز 1800 کیلومتری به توافق دست یابند و هیئت مذاکره‌کننده خارطوم، سودان جنوبی را به ادعای ایجاد سرزمینی جدید متهم کرد.

"عبدالرحیم محمد حسین"، وزیر دفاع سودان در این باره گفت: مرز موجود بر روی نقشه همان مرزی است که ما طی شش سال گذشته از زمان معاهده صلح 2005 میلادی از آن استفاده کرده‌ایم، اما دولت سودان جنوبی خواهان پنج منطقه از این مرز است که حوزه نفت‌خیز "هجلیج" را نیز در برمی‌گیرد.

این مقام مسئول دولت سودان گفت: ما این اقدام جوبا را اقدامی خصمانه تلقی می‌کنیم.

با به بن رسیدن این مذاکرات منابع آگاه در اتحادیه آفریقا گفتند که رئیس هئیت میانجی‌گر اتحادیه آفریقا راهی سازمان ملل خواهد شد تا روز جمعه (امروز) گزارشی از روند این مذاکرات به شورای امنیت ارائه دهد.

انتهای پیام/++</TEXT>
</DOC>
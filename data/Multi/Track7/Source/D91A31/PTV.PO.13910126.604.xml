<?xml version="1.0" encoding="utf-8" ?>
<DOC>
<DOCNO>604</DOCNO>
<DATE-TIME>1391/01/26</DATE-TIME>
<CATEGORY>سیاسی</CATEGORY>
<TITLE>پیشروی ارتش سودان برای باز پس گیری منطقه نفت‌خیز هجلیج</TITLE>
<SUMMARY>خبرگزاری فارس: ارتش سودان برای باز پس گیری منطقه نفت‌خیز هجلیج که به اشغال نیروهای جنگی سودان جنوبی درآمده است پیشروی خود را به این منطقه آغاز کرد.</SUMMARY>
<NARRATIVE></NARRATIVE>
<TEXT>
به گزارش فارس به نقل از پایگاه خبری "الجزیره"، "الصوارمی خالد سعد"،‌ سخنگوی ارتش سودان در خارطوم اعلام کرد که ارتش سودان به سوی منطقه نفت‌‌خیز هجلیج این کشور که هفته گذشته به اشغال نیروهای سودان جنوبی درآمده پیش‌روی کردند و اوضاع در این منطقه ظرف ساعات آینده حل خواهد شد.

دولت سودان جنوبی دیروز جمعه گفته است که نیروهای خود را از منطقه هجلیج به شرطی خارج می‌‌‌کند که سازمان ملل نیروهایی بی‌طرف در این منطقه مستقر کند.

اتحادیه آفریقا نیز از سوی دیگر اشغال منطقه هجلیج به دست سودان جنوبی را تقبیح کرد و آن را اقدامی غیرقانونی خواند.

"باقان اموم"، رئیس تیم مذاکره کننده سودان جنوبی در مذاکرات با دولت سودان از نایروبی پایتخت کنیا گفت: دولت جوبا به موجب طرحی که با وساطت سازمان ملل تهیه شود آماده عقب‌نشینی از این منطقه نفت‌خیز است.

اموم در جمع خبرنگاران افزود: در اصل ما با عقب‌نشینی از این منطقه مورد مناقشه موافقیم به شرطی که سازمان ملل نیروهای وابسته به خود را در مناطق مورد مناقشه مستقر کند و همچنین ساز و کار نظارتی برای نظارت بر اجرای توافقنامه آتش‌بس و توقف عملیات نظامی وضع کند.

وی تاکید کرد پنج منطقه مورد مناقشه سودان و سودان جنوبی وجود دارد و باید تحت حکمیت سازمان ملل برای حل و فصل آن اقدام شود در حالی که دولت خارطوم تعداد این مناطق را تنها چهار عدد می‌‌داند.

"رامتان لامامرا"، کمیسر شورای صلح و امنیت اتحادیه آفریقا نیز خواستار عقب‌نشینی فوری و غیرمشروط نیروهای سودان جنوبی از منطقه هجلیج شد.

وی ضمن تقبیح اشغال منطقه هجلیج به دست دولت جوبا گفت: اتحادیه آفریقا از اقدام نیروهای مسلح دولت سودان جنوبی در اشغال هجلیج ناراضی است و آن را غیرقانونی و غیرمقبول می‌داند.

منطقه هجلیج در شمال خط مرزی سودان با سودان جنوبی واقع است و بر اساس توافقنامه ژانویه ۱۹۵۶ بخشی از خاک سودان است.

لامامرا افزود: زمان آن رسیده است که رهبران دو کشور رهبری مطلوب خود را نشان دهند تا مانع بروز جنگی فاجعه‌بار شوند که دو ملت به آن نیازی ندارند.

اتحادیه آفریقا در گفت‌و گوهای بین سودان و سودان جنوبی بر سر منابع نفتی و دیگر مسائل مورد اختلاف نقش میانجیگرانه دارد اما به دنبال اشغال هجلیج در سه‌شنبه گذشته دولت خارطوم یک روز بعد از گفت‌وگوها عقب‌نشینی کرد.

منطقه هجلیج شامل چاه نفتی نفت بزرگی در خاک سودان است که نزدیک به نیمی از تولید نفت خام سودان بالغ بر ۱۱۵ هزار بشکه نفت در روز از آن تولید می‌شود.

بر اساس حکم دادگاه لاهه در سال ۲۰۰۹ این منطقه در مالکیت دولت سودان قرار گرفت اما بخش‌هایی از منطقه مرزی آن با جنوب هنوز محل مناقشه است.

انتهای پیام/++</TEXT>
</DOC>
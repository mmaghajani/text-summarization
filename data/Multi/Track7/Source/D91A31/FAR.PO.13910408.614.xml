<?xml version="1.0" encoding="utf-8" ?>
<DOC>
<DOCNO>614</DOCNO>
<DATE-TIME>1391/04/08</DATE-TIME>
<CATEGORY>سیاسی</CATEGORY>
<TITLE>دور دوم مذاکرات 2 سودان بی‌نتیجه پایان یافت</TITLE>
<SUMMARY>خبرگزاری فارس: دور دوم مذاکرات مستقیم دو کشور سودان و سودان جنوبی از زمان درگیری‌های مرزی بین دو کشور بدون دستیابی به توافق بر سر ایجاد منطقه‌ای غیرنظامی در امتداد مرزهای مورد اختلاف به پایان رسید.</SUMMARY>
<NARRATIVE></NARRATIVE>
<TEXT>
به گزارش فارس به نقل از پایگاه خبری "الجزیره"، هیئت‌های مذاکره کننده سودان و سودان جنوبی دور دوم مذاکرات خود با میانجیگری اتجادیه آفریقا را دیروز در "ادیس آبابا"، پایتخت اتیوپی بدون دستیابی به نتیجه یا تفاهمی مشترک بر سر مسائل مور اختلاف و در راس آن مرزها به پایان رساندند.

مذاکره کنندگان گفتند که برای رایزنی با رهبران خود به کشورشان می‌روند و پس از یک هفته به آدیس آبابا برای ازسرگیری مذاکرات بازخواهند گشت.

عمر البشیر رئیس جمهور سودان همواره تاکید می‌کند که خارطوم فقط بر اساس مرزهای اول ژانویه سال 1956 و با استناد به نقشه راه متعارف که مرزهای مشترک بین سودان و سودان جنوبی را تعیین می کند با جوبا درباره مسایل امنیتی مذاکره می کند و جوبا باید با خط صفر مرزی که سودان و سودان جنوبی را از هم جدا می کند موافقت کند اما سودان جنوبی نقشه راه جدیدی را ارائه داده است که با توافقات قبلی بین خارطوم و جوبا تناقض دارد.

دوم دوم مذاکرات پنجشنبه گذشته پس از استراحت دو هفته ای هیئت های دو سودان آغاز شده بود.

هیئت‌های مذاکره کننده دو سودان در دور اول مذاکرات نیز نتوانستند درباره قضایای امنیتی و تعیین منطقه‌ای غیرنظامی و جداکننده بین خود به توافق برسند.

دو کشور سودان و سودان جنوبی هنگامی‌که مرز مورد مناقشه بین دو سودان در آوریل سال جاری شاهد بدترین خشونت‌ها بود، در آستانه جنگ قرار گرفتند. این درگیری‌ها به دنبال جدایی سودان جنوبی در ژوئیه سال 2011 تحت معاهده صلح 2005 میلادی که به دهه‌ها جنگ داخلی در این منطقه پایان داده بود، از سر گرفته شد.

هر دو کشور که یکدیگر را به حمایت از شورشیان در قلمرو هم متهم می‌کنند، اوایل خرداد ماه به مذاکرات دو جانبه با میانجی‌گری اتحادیه آفریقا رضایت دادند و این اولین مذاکرات مستقیم از زمان درگیری‌های مرزی بین دو سودان به شمار می‌آمد.

پس از 10 روز مذاکره دو طرف نتوانستند، درباره ایجاد منطقه غیرنظامی در امتداد مرز 1800 کیلومتری به توافق دست یابند و هیئت مذاکره‌کننده خارطوم، سودان جنوبی را به ادعای ایجاد سرزمینی جدید متهم کرد.

انتهای پیام/++</TEXT>
</DOC>
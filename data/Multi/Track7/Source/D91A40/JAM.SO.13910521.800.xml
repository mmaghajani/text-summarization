<?xml version="1.0" encoding="utf-8" ?>
<DOC>
<DOCNO>800</DOCNO>
<DATE-TIME>1391/05/21</DATE-TIME>
<CATEGORY>اجتماعی</CATEGORY>
<TITLE>رئيس کميسيون آموزش مجلس:
اجراي6.3.3 فاجعه نظام آموزشي است</TITLE>
<SUMMARY>جام جم آنلاين: رئیس کمیسیون آموزش و تحقیقات مجلس هشتم معتقد است که تغییر نظام آموزشی برای مهرماه 91 در حکم فاجعه ای است که لطمات جبران ناپذیری را متوجه آینده دانش آموزان می‌کند و همه مسوولان به هر نحوی که ممکن است باید از اجرای شتابزده آن جلوگیری کنند.</SUMMARY>
<NARRATIVE></NARRATIVE>
<TEXT>
علی عباسپور درباره اینکه عده ای از منتقدان معتقدند که مجلس هشتم از همه ابزار خود برای جلوگیری از اجرای نظام 3-3-6 استفاده نکرد،گفت: نمایندگان کمیسیون آموزش تا ششم خردادماه 91 تمام تلاش خود را برای جلوگیری از اجرای 3-3-6 انجام دادند و  بارها ما در مجلس اعلام کردیم آموزش و پرورش آماده اینگونه تغییرات نیست.

وی افزود: دلیل نخست مخالفت ما برای اجرای 3-3-6، تخلف از سند تحول بنیادین بود، چه، براساس سند تحول بنیادین، نظام آموزشی باید به چهار دوره سه ساله تقسیم می شد.

این کارشناس آموزشی توضیح داد: به گفته متخصصان علوم رفتاری دانش آموزان پایه اول ابتدایی نباید در یک فضای آموزشی با دانش آموزان ششم ابتدایی قرار گیرند و به همین دلیل بود که در سند تحول بنیادین، نظام آموزشی به چهار دوره سه ساله تبدیل شد.

به گفته عباسپور، مجلس هشتم تلاش خود را برای متوقف کردن اجرای 3-3-6 از راههای مختلف مانند شورای عالی انقلاب فرهنگی انجام داد، اما در نهایت تصمیم بر اجرای این تغییرات در آموزش و پرورش گرفته شد.

وی تصریح کرد: وزیر آموزش و پرورش باید بداند که دانش آموز و معلم موش آزمایشگاهی نیستند. قرار نیست امسال 3-3-6 اجرا شود و اگر سال آینده به نتیجه نرسیدیم، نظام آموزشی را تغییر دهیم. گویی روند اجرای سند تحول بنیادین و تغییر نظام آموزشی با این همه شتابزدگی به تمسخر گرفته شده است.(مهر) </TEXT>
</DOC>
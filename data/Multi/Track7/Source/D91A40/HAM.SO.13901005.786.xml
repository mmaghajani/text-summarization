<?xml version="1.0" encoding="utf-8" ?>
<DOC>
<DOCNO>786</DOCNO>
<DATE-TIME>1390/10/05</DATE-TIME>
<CATEGORY>اجتماعی</CATEGORY>
<TITLE>تغییر ساختار نظام آموزشی؛ کارشناسی یا تبلیغی </TITLE>
<SUMMARY></SUMMARY>
<NARRATIVE></NARRATIVE>
<TEXT>
آموزش > عمومی- گروه اجتماعی- علی‌اصغر محمدی:
تناقض‌گویی مسئولان ارشد آموزش و پرورش در باره تغییر نظام آموزشی ادامه دارد و هر یک سخنی می‌گویند:

اول راهنمایی حذف ‌می‌شود و ششم ابتدایی تشکیل خواهد شد، دبستان به 2 دوره3 ساله تقسیم می‌شود، نظام آموزشی 3-3-6 خواهد بود، مدرسه به 4 دوره 3 ساله تبدیل خواهد شد و در نهایت اینکه ششم ابتدایی جایگزین اول راهنمایی نخواهد شد.
درحالی‌که مسئولان وزارت آموزش و پرورش مدعی هستند تغییر نظام آموزشی براساس سند تحول بنیادین آموزش و پرورش است ولی هر روز خبر جدیدی اعلام می‌شود که نشان از شتاب‌زدگی و بی‌برنامگی در این دستگاه دارد.به نظر می‌رسد تغییر ساختار آموزش و پرورش بیشتر یک تصمیم تبلیغاتی است که به جای حل مشکلات آموزشی و پرورشی بر معضلات آموزش و پرورش خواهد افزود.

ماجرای ششم ابتدایی و اول راهنمایی

معاون وزیر آموزش و پرورش اعلام کرده‌است: از سال تحصیلی آینده ششم ابتدایی جایگزین اول راهنمایی می‌شود و ورودی اول راهنمایی نخواهیم داشت، ولی دیروز وزیر آموزش و پرورش اعلام کرد: ششم ابتدایی جایگزین پایه اول راهنمایی نخواهد شد.
به گفته حمید‌رضا حاجی‌بابایی در کارگاه تبیین نظام آموزشی کشور، نظام آموزشی 3-3-6 در شورای‌عالی انقلاب فرهنگی تصویب شده است و دانش‌آموزان در 4 دوره 3 ساله آموزش می‌بینند! وی افزود: براساس تحقیقات و کارهای کارشناسی صورت گرفته دوره ابتدایی با 5 سال جوابگوی نیازهای امروز جامعه نبوده‌است.

وی همچنین در همایش هم‌اندیشی روسای روابط عمومی‌های آموزش و پرورش از آمادگی کامل این وزارتخانه برای اجرای نظام 3-3-6 از سال تحصیلی آینده خبر داد.به گزارش روابط‌عمومی وزارت آموزش و پرورش حاجی‌بابایی گفت: هیچ کم و کاستی در اجرای نظام 3-3-6 درخصوص فضا، معلم و کتاب درسی در آموزش و پرورش وجود ندارد.

دوره راهنمایی تغییر نمی‌کند

معاون آموزش متوسطه وزیر آموزش و پرورش نیز دیروز در همان کارگاه گفت: دوره راهنمایی سال آینده هیچ تغییری نخواهد کرد؛ محتوای این دوره تغییر نمی‌کند.ابراهیم سحر خیز افزود: تنها به‌دلیل اینکه دانش‌آموزان وارد پایه ششم ابتدایی می‌شوند و ورودی جدیدی در پایه اول راهنمایی وجود ندارد، این پایه تشکیل نخواهد شد.وی با اعلام اینکه مشکل کمبود نیروی انسانی در دوره ابتدایی وجود ندارد، گفت: وزارت آموزش و پرورش هیچ مشکلی برای تولید محتوای مورد نیاز سال آینده ندارد.

کتاب‌ها تدوین نشده تغییر می‌کند

معاون آموزش متوسطه وزیر آموزش و پرورش گفت: در سال تحصیلی آینده کتاب‌های پایه ششم ابتدایی و کتاب‌های پایه دوم ابتدایی تغییر خواهد کرد. وی در حالی از تغییر کتاب‌های پایه ششم ابتدایی خبر می‌دهد که کتاب‌های این پایه هنوز تدوین نشده که بخواهد تغییر کند.

دوره 3ساله مهد کودکی

براساس اظهارات دبیر شورای‌عالی آموزش و پرورش، دوره ابتدایی به ۲ دوره ۳ ساله تقسیم خواهد شد.به گفته مهدی نوید ‌ادهم دوره ابتدایی پس از تقسیم به ۲ دوره ۳ساله، مدارس آن نیز جدا خواهد شد و ۳ سال اول ابتدایی باید به مهد‌ کودک شباهت داشته باشد.وی افزود: محتوای کتاب‌های ششم ابتدایی همان کتاب‌های پنجم ابتدایی و اول راهنمایی است و سازمان پژوهش و برنامه‌ریزی درسی مشغول تدوین کتاب‌های درسی هستند و ان‌شاء‌الله به سال تحصیلی آینده خواهیم رسید.نوید ‌ادهم درباره اینکه معلمان پایه ششم ابتدایی معلمان چه مقطعی هستند، اظهار کرد: هم‌اکنون در حال برنامه‌ریزی برای این موضوعات هستیم.

افزایش مشکلات دبستان‌ها

هم‌اکنون تراکم کلاس‌ها با توجه به دستور وزیر آموزش و پرورش برای یک نوبته شدن همه مدارس بالاست و در مدارس دولتی عادی به ندرت کلاس زیر 35 نفر تشکیل می‌شود و مدارس ابتدایی جایی برای تشکیل پایه ششم ابتدایی ندارند.
معلم برای پایه ششم ابتدایی دیگر معضل آموزش و پرورش است که با وعده دادن حل نخواهد شد و باید مشخص شود معلمان پنجم ابتدایی در پایه ششم تدریس خواهند کرد یا اول راهنمایی، آموزش این معلمان و راهنمایی تدریس چه می‌شود؛ آیا مانند پایه اول ابتدایی امسال عمل خواهد شد؟

تردید در تصویب نظام 3-3-6

البته باید توجه داشت که هنوز جزئیات تغییر نظام آموزشی 3-3-6 در شورای‌عالی انقلاب فرهنگی مصوب نشده و از سوی دیگر مجلسیان و کارشناسان بسیاری، از نوع تغییر نام آموزشی قانع نشده‌اند.همچنین رئیس مجلس شورای اسلامی طی نامه‌ای خطاب به دبیر شورای انقلاب فرهنگی در باره آنچه عمل بر خلاف مصوبه شورا بوده تذکر داده است.با توجه به اشتیاق فراوان مسئولان وزارت آموزش و پرورش به تغییر نظام آموزشی کشور این پرسش مطرح می‌شود که آیا کلید حل مشکلات کنونی آموزش و پرورش ایران تغییر ساختار است؟</TEXT>
</DOC>
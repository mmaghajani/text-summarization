<?xml version="1.0" encoding="utf-8" ?>
<DOC>
<DOCNO>798</DOCNO>
<DATE-TIME>1391/05/08</DATE-TIME>
<CATEGORY>اجتماعی</CATEGORY>
<TITLE>وزيرآموزش و پرورش:
هدف نظام جديد تقويت دوره ابتدايي است</TITLE>
<SUMMARY>جام جم آنلاين: وزیر آموزش و پرورش گفت: هدف از ایجاد نظام آموزشی شش، سه ، سه تقویت و استحکام آموزش های دوره ابتدایی است. </SUMMARY>
<NARRATIVE></NARRATIVE>
<TEXT>
به گزارش روز يكشنبه جام جم آنلاين به نقل از پایگاه اطلاع رسانی دولت،حمیدرضا حاجی بابایی در نشست شورای معاونین افزود: دانش آموز پس از گذراندن دوره ابتدایی باید به انسانی با ایمان، با شخصیت، درس خوان، آشنا به روابط اجتماعی، معتقد به آموزه های دینی تبدیل شود که برای تحقق این اهداف تحصیل در پنج پایه ابتدایی پاسخگو نیست و باید یک سال به این دوره افزوده می شد.

وی با بیان اینکه تحصیل بیشتر دانش آموزان در دوره ابتدایی اثر تربیتی فراوانی دارد، افزود: دانش آموزان در دوره ابتدایی به دلیل تأثیر گذاری بیشتر معلمان و والدین و شرایط خاص تربیتی حاکم بر این دوره، آسیب کمتری می بینند و حضور بیشتر در این دوره تاثیر فراوانی بر تربیت آنان خواهد گذاشت.

حاجی بابایی تصریح کرد شورای عالی انقلاب فرهنگی و تمام کارشناسان پس از بررسی های فراوان به این نتیجه رسیده اند که دوره ابتدایی به دلیل نقش معلمان بسیار تأثیر گذار است.

وزیر آموزش و پرورش با طرح این سوال که آیا جایگزینی پایه ششم ابتدایی به جای پایه پیش دانشگاهی در نظام آموزشی فعلی مناسب نیست، گفت: در سال تحصیلی آینده دوره پیش دبستانی نسبت به سال گذشته هیچ تغییری نخواهد کرد و این دوره همچنان مانند سال های گذشته به صورت غیر دولتی اداره خواهد شد و استخدام نیروهای این دوره نیز نیازمند تصویب و تأمین اعتبار لازم از سوی مجلس شورای اسلامی است.</TEXT>
</DOC>
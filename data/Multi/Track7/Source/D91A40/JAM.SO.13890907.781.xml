<?xml version="1.0" encoding="utf-8" ?>
<DOC>
<DOCNO>781</DOCNO>
<DATE-TIME>1389/09/07</DATE-TIME>
<CATEGORY>اجتماعی</CATEGORY>
<TITLE>نظر كارشناسي مركز پژوهشها درباره طرح تغيير نظام آموزشي کشور</TITLE>
<SUMMARY>جام جم آنلاين: اهميت ساختار نظام آموزشي کشور، ارتباط دوره‌هاي تحصيلي با يکديگر و طول دوره‌هاي آموزشي بر کسي پوشيده نيست. ساختار نظام آموزشي کشور از سال 1344 که طبق قانون مصوب[1] شامل 3 دوره تحصيلي ابتدايي، راهنمايي و متوسطه شد، تاکنون تغييرات زيادي داشته است. </SUMMARY>
<NARRATIVE></NARRATIVE>
<TEXT>
به گزارش جام جم آنلاين به نقل ازمرکز پژوهش‌هاي مجلس شوراي اسلامي ، بعد از پيروزي شکوهمند انقلاب اسلامي در جهت تأمين اهداف فرهنگي، اجتماعي، اقتصادي و سياسي کشور، آموزش و پرورش به‌خصوص ساختار آموزشي مورد توجه مسئولين قرار گرفت. در اين راستا طرح‌هايي نظير «تغيير بنيادي نظام آموزش و پرورش»، [2] «تغيير نظام آموزش متوسطه» [3] و «پيش‌دانشگاهي» [4] مطرح شد. از آنجا که اين طرح‌ها به‌دلايلي در جهت تأمين اهداف مطلوب موفق نبودند يا قسمتي از اهداف مهم را تأمين نکردند «طرح تغيير نظام آموزشي کشور در تاريخ 20/10/1388» ازسوي نمايندگان به مجلس شوراي اسلامي ارائه شد.

مزاياي طرح

1. حذف دوره پيش‌دانشگاهي: حذف دوره پيش‌دانشگاهي و افزودن به دوره متوسطه و تبديل دوره متوسطه به دوره‌اي 4ساله، با عنايت به اينکه امکان توزيع نيروي انساني مجرب را در تمام سطوح دبيرستان متعادل مي‌نمايد از قوت‌هاي اين طرح است. به اين دليل که هم‌اکنون نيروهاي آموزشي مجرب‌تر جذب دوره پيش‌دانشگاهي مي‌شوند، با اجراي اين طرح امکان توزيع متعادل نيروهاي کيفي فراهم خواهد شد.

2. اعتبار مدرک تحصيلي ديپلم: با افزايش دوره تحصيلي به 12 سال و اعتبار ديپلم به پايان دوره متوسطه 12ساله، از نتايج مثبت ماده(1) خواهد بود؛ با توجه به اينکه 56 درصد کشورهاي جهان مدرک ديپلم را در پايان 12 سال آموزش و 79 درصد آنها براي 12 سال و بالاتر آموزش صادر مي‌کنند.

3. با توجه به اينکه سن مشمولين براي نظام وظيفه در ايران 18 سال است، طول دوره‌هاي تحصيلي 12 سال و سن 6 سالگي براي ورود به دبستان مناسب است، بنابراين ارائه ديپلم در سن 17سالگي و کمتر موجب اتلاف سرمايه انساني و عوارض نامطلوب اجتماعي مي‌شود؛ وضعيتي که هم‌اکنون براي اغلب فارغ‌التحصيلان فني و حرفه‌اي و کاردانش اتفاق مي‌افتد که اين طرح آن را رفع مي‌نمايد. اين مزيت انحصاراً به حذف دوره پيش‌دانشگاهي و شروع تحصيل 6 سالگي مربوط است.

معايب طرح

1. شواهدي مستند و پژوهشي مبني‌بر تبديل دوره 5‌ساله ابتدايي به 6ساله وجود ندارد. همچنين اسناد پشتيبان سند تحول راهبردي به‌ويژه سند بنيان نظري تحول راهبردي اين موضع را تبيين نمي‌کند که تحول بنيادين نظام آموزشي و پرورشي، لزوماً بايد از تغيير ساختار دوره‌هاي تحصيلي آغاز شود.

2. فرض است که تحول بنيادين نظام آموزشي به محتوا، روش‌ها و نيازهاي مبتني‌بر شرايط کنوني و آينده نظام اسلامي مربوط است، نه ساختار. درواقع، در اين طرح، جاي موادي که به نيازهاي محتوايي آموزش و پرورش توجه نمايد، خالي است. به‌علاوه، سرمايه‌گذاري نظام آموزش و پرورش بر روي شکل ساختار دوره‌ها، مي‌تواند مانعي بر سر راه تغيير محتوا باشد.

3. تحول در نظام آموزشي و پرورشي شامل تغيير و اصلاح مؤلفه‌ها و متغيرهاي اصلي آموزش و پرورش همانند هدف‌ها، فرآيندهاي ياددهي ـ يادگيري، خرده نظام‌هاي برنامه درسي، تربيت، تأمين و نگهداشت نيروي انساني، تعيين کارکردهاي نظام آموزشي در رابطه با جامعه، فرد، خانواده، ساختار فرهنگي و سياسي مي‌باشد. اسناد مربوط به خرده‌ نظام‌‌هاي مربوط، جهت تحول بنيادين نظام آموزش هنوز تدوين و نهايي نشده است، لذا اجرايي کردن تحول بنيادين و يا تحول راهبردي در نظام تربيت رسمي و عمومي با تغيير ساختار دوره‌ها، نوعي شتابزدگي در اين مسير مي‌باشد. بر اين پايه، شتابزدگي يک ضعف در مرحله کنوني طراحي تغيير نظام، تلقي مي‌گردد.

4. نگاه به ارتقاي شاخص باسوادي در کشور، اقتضا دارد که تا پايان دوره اول و دوم آموزش و پرورش عمومي رايگان و اجباري تلقي شود، اين مهم در طرح پيشنهادي لحاظ نشده است.

5. طرح پيشنهادي درخصوص طول مدت آموزش اجباري به‌طور واضح موضع‌گيري نکرده است.

6. مشکلات اجرايي متعددي در طرح ديده مي‌شود ازجمله اينکه آموزش و پرورش در کوتاه مدت امکان تأمين و آموزش معلمان به‌ويژه براي پايه ششم و سوم راهنمايي را ندارد.

7. تفاوت زياد سني دانش‌آموزان ابتدايي از پايه اول تا پايه ششم، موجب ايجاد مشکلات اجرايي و تربيتي مي‌شود. اين اختلاف سني زياد بين دانش‌آموز پايه اول با ششم (با توجه به اينکه حداقل سن ورود به دبستان 6 سال تمام و حداکثر سن ورود به پايه ششم 16 سال تمام است) به‌ويژه در مناطق روستايي و عشايري که معمولاً دانش‌آموزان در کلاس‌هاي چند پايه و مختلط (دختر و پسر) و با سنين مختلف آموزش داده مي‌شوند، مشکلات تربيتي و آموزشي عديده‌اي را ايجاد مي‌کند.

جمع‌بندي و پيشنهادها

تقريباً تمامي پژوهش‌ها و گزارش‌هاي کارشناسي موجود بر اين نکته متفقند که تغيير يکباره ساختار دوره‌هاي تحصيلي به لحاظ تغيير ترتيبات دوره‌ها، بدون انجام مطالعات کافي، دلايل روشن و بدون هماهنگي با ساير اهداف و زيرنظام‌ها، امري پرهزينه، زمانبر و کم‌فايده است. از اين‌رو اکثر صاحبنظران معتقدند در اين شرايط بهتر است از ورود به آن خودداري شود و تنها به رفع مشکلات ساختار فعلي پرداخته شود و با تغيير شکلي ساختاري دوره‌ها به حد محدودتر و حذف دوره پيش‌دانشگاهي فرصت مناسبي براي تغيير محتوا و روش آن، در نظام آموزش و پرورش ايجاد نماييم. در صورتي‌که اصرار بر تصويب قانوني در اين زمينه باشد پيشنهاد تغيير عنوان و اصلاحات کلي در متن مي‌شود به نحوي که عنوان طرح به تغيير ساختار دوره‌هاي تحصيلي اصلاح شود و با تأکيد بر اينکه دوره آموزش و پرورش رسمي کشور 12 سال است ذکر شود اين دوره مشتمل بر 5 سال دوره ابتدايي، 3 سال دوره راهنمايي و 4 سال دوره متوسطه خواهد بود (با حذف دوره پيش‌دانشگاهي يک‌سال به دوره متوسطه اضافه مي‌شود).

پاورقي:

1 . قانون تفكيك وزارت فرهنگ مصوب 1343.
2 . وزارت آموزش و پرورش، طرح تغيير نظام آموزش وپرورش، انتشارات آموزش و پرورش، 1367.
3 . وزارت آموزش و پرورش، طرح تغيير نظام آموزش و پرورش،1369.
4 . طرح جديد آموزش متوسطه، مصوب 1369.</TEXT>
</DOC>
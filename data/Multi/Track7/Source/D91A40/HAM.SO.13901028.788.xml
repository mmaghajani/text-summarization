<?xml version="1.0" encoding="utf-8" ?>
<DOC>
<DOCNO>788</DOCNO>
<DATE-TIME>1390/10/28</DATE-TIME>
<CATEGORY>اجتماعی</CATEGORY>
<TITLE>وزير آموزش و پرورش:
پایه ششم ابتدایی مشکل افت تحصیلی دانش آموزان را رفع می‌کند </TITLE>
<SUMMARY></SUMMARY>
<NARRATIVE></NARRATIVE>
<TEXT>
آموزش > عمومی- همشهری آنلاین:
وزیر آموزش و پرورش اجرای نظام جدید آموزشی (6.3.3) را از اهداف سند تحول بنیادین آموزش و پرورش خواند و ایجاد پایه ششم ابتدایی را موجب مرتفع شدن مشکل افت تحصیلی دانش‌آموزان در بدو ورود به دوره راهنمایی دانست.

 

به گزارش واحد مرکزی خبر به نقل ازپایگاه اطلاع رسانی دولت ، حمیدرضا حاجی‌بابایی در گردهمایی روسای ادارات سنجش و مسوولان سیستم‌های مکانیزه استان‌های کشور، سند تحول بنیادین آموزش و پرورش را به منزله نقشه راه دانست و افزود: همه برنامه‌ها و طرح‌های آموزش و پرورش براساس این سند صورت می‌گیرد و از یک پشتوانه کارشناسی شده برخوردار است.

وزیر آموزش و پرورش با بیان اینکه 67 درصد کشورهای دنیا در نظام آموزشی خود دوره ابتدایی را شش ساله برگزار می‌کنند، تصریح کرد در سند تحول آموزش و پرورش 131 راهکار وجود دارد که همه آن ها باید اجرایی شود.

حاجی بابایی با طرح این سوال که چرا همه دانش‌آموزان کشور باید در پایه اول دبیرستان همه دروس تخصصی از جمله ریاضی، فیزیک،‌ شیمی، عربی و علوم زیستی را بخوانند و در پایه دوم دبیرستان وارد رشته تخصصی مورد علاقه خود شوند، خاطر نشان کرد: براساس سند تحول بنیادین، کتاب‌ها و روش‌های تدریس باید تغییر کند و هدایت تحصیلی دانش‌آموزان در پایه سوم راهنمایی صورت گیرد.

وی جایگاه آموزش و پرورش در نظام تعلیم و تربیت را رفیع توصیف کرد وافزود: کتاب‌‌های درسی باید در پنج حوزه علم، عمل، اخلاق، دین و تفکر تعریف شود.

وزیر آموزش و پرورش با اعلام اینکه روش‌های تدریس گذشته پاسخگوی نیازهای آموزشی کشور نیست، یادآور شد: هوشمندسازی مدارس یکی از راهکار‌های تغییر روش‌های تدریس گذشته است تا دانش‌آموزان از طریق فناوری‌های نوین به فراگیری آموزش‌های لازم بپردازند.</TEXT>
</DOC>
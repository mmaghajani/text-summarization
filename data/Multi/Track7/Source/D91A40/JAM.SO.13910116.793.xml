<?xml version="1.0" encoding="utf-8" ?>
<DOC>
<DOCNO>793</DOCNO>
<DATE-TIME>1391/01/16</DATE-TIME>
<CATEGORY>اجتماعی</CATEGORY>
<TITLE>افزايش سنوات آموزشي دوره هنرستان</TITLE>
<SUMMARY>جام جم آنلاين: معاون آموزش متوسطه وزارت آموزش وپرورش از افزايش دوره هنرستان با اجراي نظام آموزشي 3-3-6 از دو سال به سه سال خبر داد. </SUMMARY>
<NARRATIVE></NARRATIVE>
<TEXT>
به گزارش روز چهارشنبه جام جم آنلاين بع نقل از مركز اطلاع رساني و روابط عمومي وزارت آموزش و پرورش، ابراهيم سحرخيز با اعلام خبر فوق، اظهارداشت: با اين طرح فرصت لازم براي تعميق آموزش هاي فني و حرفه اي و ارائه آموزش هاي كارگاهي و عملي مهيا خواهد شد.

وي افزود: در حال حاضر دوره هنرستان دو ساله است و هنرجويان 11 ساله ديپلم مي گيرند اما با اجراي كامل نظام آموزشي 3-3-6 يك سال به دوره تخصصي هنرستان افزوده مي شود.

سحرخيز با اعلام اينكه با اين طرح تراكم برنامه درسي در اين دوره كاهش مي يابد، تصريح كرد: ساماندهي رشته هاي فني و حرفه اي و كاردانش در دستور كار سال 91 اين معاونت قراردارد و قصد داريم، تعداد رشته ها را محدود وبه روز كنيم.

وي از افزايش ظرفيت ورود دانش آموزان پايه اول به هنرستان ها طي سال تحصيلي آينده خبر داد و افزود: حضور دانش آموزان در سال اول متوسطه در هنرستان ها موجب جلب نظر آنها به اين شاخه مي شود.

معاون آموزش متوسطه وزارت آموزش و پرورش با اشاره به اينكه با اجرا و استقرار كامل نظام آموزشي 3-3-6، هدايت تحصيلي دانش آموزان به سال سوم راهنمايي منتقل خواهد شد، خاطرنشان كرد: با اجراي اين طرح، انتخاب رشته دانش آموزان در دوره راهنمايي (سه ساله اول متوسطه) انجام مي شود و در سه ساله دوم دوره متوسطه دروس تخصصي ارائه خواهد شد.</TEXT>
</DOC>
<?xml version="1.0" encoding="utf-8" ?>
<DOC>
<DOCNO>663</DOCNO>
<DATE-TIME>1389/08/25</DATE-TIME>
<CATEGORY>فرهنگی</CATEGORY>
<TITLE>به اعتقاد كارشناسان، برنامه‌هاي هفته كتاب نسبت به مسائل پايه‌اي صنعت نشر بي‌توجه است
هفته كتاب؛‌ فرصتي براي گسترش فرهنگ كتابخواني</TITLE>
<SUMMARY>جام جم آنلاين: شامگاه يكشنبه هجدهمين دوره هفته کتاب جمهوري اسلامي ايران در محل كتابخانه ملي در حالي گشايش يافت كه به اعتقاد برگزاركنندگانش اين هفته دومين مانور قدرت در عرصه فرهنگي كشور به شمار مي‌رود.</SUMMARY>
<NARRATIVE></NARRATIVE>
<TEXT>
اين تعبير را بهمن دري، رئيس ستاد برگزاري هفته كتاب ارائه كرده است و شايد مهم ترين دليلش هم حضور گسترده و يكپارچه حدود 70 سازمان و نهاد دولتي و خصوصي در اين مراسم بود كه بيش از 500 عنوان برنامه را هم براي اجرا در نظر گرفته‌اند.

مخاطب 20 ميليوني و هياهوي آمارها

هفته كتاب اين روزها در حالي با تبليغات و سر و صدا و ارائه آمارهاي مختلف آغاز شده است؛ كه به اعتقاد بسياري از ناشران و كارشناسان فرهنگي اين برنامه‌ها چندان نمي‌توانند در ارتقاي مهم ترين معيارهاي حوزه كتاب و كتابخواني موثر باشند.

به عنوان مثال، در طول سال‌هاي گذشته شمارگان كتاب‌ها به نصف تقليل پيدا كرده و قيمت كتاب هم 2برابر گذشته افزايش داشته است؛ نكته‌اي كه غلامعلي حداد عادل، رئيس كميسيون فرهنگي مجلس هم در گشايش مراسم هفته كتاب نتوانست به آن بي‌اعتنا باشد و با انتقاد از شمارگان کم کتاب‌ها آرزو کرد که همگام با افزايش شمارگان، کتابخوان‌ها هم افزايش يابند.

البته خود دري هم خيلي كوتاه به اين بحث اشاره‌اي داشته و گفته است كه زيبنده کشور ما نيست که کتابي با شمارگان 1000 نسخه در آن منتشر شود.

اگر اين رقم شمارگان هزار نسخه‌اي كتاب را با رقم 20 ميليوني مخاطب هفته كتاب كه ادعاي برگزاركنندگان آن است در كنار هم بگذاريم آن هنگام بايد كمي به برخي آمارها و ارتباطشان با واقعيت به ديده ترديد نگريست.

از سوي ديگر اين برنامه‌ها به نظر مي‌رسد در ارتقاي سرانه مطالعه هم چندان تاثيرگذار نبوده‌اند و وزير فرهنگ و ارشاد اسلامي مانند سال‌هاي گذشته به آمار 18 دقيقه‌اي مطالعه اكتفا كرد.

به نظر مي‌رسد كه مسوولان بر سر اين رقم 18 دقيقه‌اي و ميزان آن فعلا به توافق و تفاهم رسيده‌اند و با يك انسجام كم‌نظير وزير، معاونش، رئيس كتابخانه ملي و دبيركل نهاد كتابخانه‌هاي عمومي كشور همگي همين 18 دقيقه را در سال‌هاي اخير اعلام كرده‌اند تا ضمن درجا زدن در آمار 3 سال گذشته اوضاع هم چندان نامناسب جلوه نكند !

چرخه معيوب توزيع

براي ريشه‌يابي اين وضعيت ابتدا به سراغ مرتبط‌ترين نماينده مجلس شوراي اسلامي در حوزه كتاب و كتابخواني رفتيم ، يعني علي حسيني نماينده مردم نيشابور و عضو كميسيون فرهنگي مجلس كه به طور مستقيم نظارت بر برنامه‌هاي مرتبط با كتاب و كتابخواني و گسترش فرهنگ مطالعه را پيگيري مي‌كند.

او ضمن تقدير از مسوولان وزارت فرهنگ و ارشاد اسلامي بخشي از برنامه‌هاي هفته كتاب را مانند تقدير از خادمان نشر، برپايي هزاران نمايشگاه كتاب در مدارس و نقاط مختلف كشور، تجليل از نويسندگان و كتابداران و ... را مثبت ارزيابي مي‌كند.

اما حسيني معتقد است غفلت‌هايي هم در اين زمينه وجود دارد و پايه‌هاي صنعت كتاب و كتابخواني و چرخه نشر كمتر مورد توجه جدي قرار مي‌گيرند.

او مي‌گويد: متاسفانه در سال‌هاي اخير شاهد رشد فله‌اي و سرطاني ناشران بوده‌ايم كه بسياري از آنها كمترين آموزش و تخصص در اين زمينه را دارند و حتي يك دفتر و مكان مشخص هم ندارند.

عضو كميسيون فرهنگي مجلس ادامه مي‌دهد: چرخه توزيع كتاب در كشور معيوب است و اگر ما يك نمايشگاه در يك استان برگزار مي‌كنيم و مورد اقبال عمومي و گسترده قرار مي‌گيرد از يك طرف اميدواركننده است و از طرفي بيانگر اين است كه سيستم توزيع كتاب و رساندن آن به دست مصرف‌كننده معيوب است.

او تاكيد مي‌كند: امروز تعداد كتابفروشي‌هاي ما از تعداد ناشرانمان كمتر شده است كه خود يك آسيب جدي است.

حسيني همچنين توليد انبوه كتاب‌هايي با كيفيت پايين را يكي ديگر از آسيب‌هاي اين حوزه مي‌داند و مي‌گويد: در وزارت ارشاد نظارت پيش از چاپ بيشتر به مسائل كلي نظام و منافع ملي و شرع بر مي‌گردد، در حالي كه هيچ نظارتي براي انتشار كتاب‌هاي كم‌مايه و بي‌كيفيت وجود ندارد و هر نويسنده‌اي مي تواند هر اثر ضعيفي را منتشر كند كه باعث بي‌اعتمادي مخاطب مي‌شود.

بي‌توجهي به مسائل پايه‌اي نشر

از سوي ديگر اميرمسعود شهرام‌نيا هم كه دبيري يكي ازبزرگ ترين نمايشگاه‌هاي كتاب كشور (ياد يار مهربان) و مديريت نشر شهر را بر عهده دارد تا حدودي ديدگاه‌هايش نزديك به علي حسيني است و ضمن اين كه هفته كتاب را اتفاقي مبارك ارزيابي مي‌كند، معتقد است كه نقص‌هاي فراواني در اين زمينه وجود دارد.

او تاكيد مي‌كند كه هفته كتاب بيشتر متمركز بر كار رسانه‌اي و تبليغاتي شده است و به دنبال ايجاد يك جريان است تا اين كه به امور پايه‌اي و زيربنايي بپردازد.

شهرام‌نيا مي‌گويد: امروز در همين شهر تهران بسياري از كتابفروشي‌ها به دليل عدم سودآوري يا تعطيل شده يا در آستانه تعطيلي قرار گرفته‌اند. اگرچه به گفته او، شوراي شهر تهران مصوبه‌اي را بتازگي تصويب كرده است كه كتابفروشي‌ها مي‌توانند از اماكن و فضاهاي غيرتجاري و اداري هم براي راه‌اندازي كتابفروشي استفاده كنند.

حركت به سمت دسترسي آسان

دبير نمايشگاه ياد يار مهربان از آمار فضاهاي مطالعاتي شهري هم رضايت ندارد و مي‌گويد : در پايتخت با احتساب كتابخانه‌هاي ارشاد و شهرداري در بهترين حالت حدود 300 كتابخانه عمومي داريم كه در مقايسه با جمعيت چندميليوني تهران رقم اصلا خوبي نيست.

او تاكيد مي‌كند كه بايد به سمتي حركت كنيم كه دسترسي به كتاب را آسان كنيم و بويژه در حوزه فروش آنلاين كتاب و كتابخانه‌هاي ديجيتال بايد گام‌هاي جدي برداشته شود.

با اين اوصاف به نظر مي‌رسد مسوولان و برنامه‌ريزان هفته كتاب بايد بيشتر در اين هفته به فرهنگ‌سازي براي مطالعه و اصلاح زيرساخت هاي كلان صنعت نشر بپردازند تا اين كه اين هفته را فرصتي براي ارائه بيلان‌کار و اعداد و ارقام و پرکردن رسانه‌ها از اخبار گوناگون مرتبط با كتاب بدانند.</TEXT>
</DOC>
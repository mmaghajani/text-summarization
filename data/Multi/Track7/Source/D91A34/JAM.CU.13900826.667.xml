<?xml version="1.0" encoding="utf-8" ?>
<DOC>
<DOCNO>667</DOCNO>
<DATE-TIME>1390/08/26</DATE-TIME>
<CATEGORY>فرهنگی</CATEGORY>
<TITLE>راديو و اشاعه فرهنگ كتابخواني</TITLE>
<SUMMARY>جام جم آنلاين: از گذشته دور «كتاب» به عنوان یكی از ابزارهای آموزشی مورد توجه بوده است. </SUMMARY>
<NARRATIVE></NARRATIVE>
<TEXT>
اولیای دین نیز به پدید‌آوردن آثار علمی‌ و فرهنگ مكتوب، توصیه‌های مهمی‌ داشته‌اند.  همچنین در شرایط كنونی و به رغم توسعه گسترده و حیرت‌آور فناوری‌های جدید ارتباطی و شبكه ارتباطات مجازی در جهان، تالیف و انتشار سنتی كتاب و كتابخوانی همچنان جایگاه و اهمیت و نقش خود را داراست و هیچ‌كس نمی‌تواند مدعی شود كه روش سنتی در سایه شیوه‌های جدید و مدرن اطلاع‌رسانی و كسب آگاهی قرار گرفته، هرچند تكنولوژی جدید، تحول عظیم و شگرفی در این عرصه ایجاد كرده است و كسی نمی‌تواند منكر این دگرگونی شود.

كتاب و كتابخوانی، هنوز در میان مخاطبان و علاقه‌مندان به مطالعه و تحقیق، جایگاه ویژه خود را دارد و بخشی از سبد فرهنگی را به خود اختصاص می‌دهد. گزارشی كه درپي می‌آید، درباره نقش رسانه رادیو در اشاعه فرهنگ كتابخوانی است.

رادیو در یك نگاه!

در شش ماهه نخست سال 1390رادیو ایران به عنوان رادیوی مادر با 17 عنوان برنامه و 33688 دقیقه از مشكلات حوزه نشر گزارش تهیه و با دست‌اندركاران انتشار كتاب گفت‌وگو كرده است.

گفت‌وگو با نویسندگان و ناشران و آسیب‌شناسی حوزه نشر، معرفی كتاب در حوزه‌ها و موضوعات مختلف، معرفی كتاب‌هایی در حوزه دفاع مقدس، خانواده و اجتماع و معرفی سه عنوان كتاب به صورت هفتگی از دیگر موضوعات این شبكه رادیویی بوده است.

رادیو جوان با شش عنوان برنامه و 8372 دقیقه با هدف آگاهی بخشی به جوانان، ضرورت و اهمیت مطالعه و كتابخوانی در جامعه را يادآور شده است.

معرفی كتاب در زمینه‌های مختلف مذهبی، اجتماعی و ادبی، هنری و بررسی راهكارهای افزایش سرانه مطالعه در كشور با حضور مسوولان امر از دیگر موضوعات مرتبط با كتاب در این شبكه رادیویی است.

رادیو صدای آشنا هم با 17 عنوان برنامه و 28184 دقیقه به آخرین اخبار و اطلاعات حوزه نشر در ایران و جهان پرداخته و با پژوهشگران و متخصصان حوزه‌های مختلف اندیشه و فرهنگ گفت‌وگو كرده است.

بررسی آخرین پژوهش‌های صورت گرفته در حوزه قرآن و علوم قرآنی، ترغیب مخاطبان به خواندن برخی آثار مرتبط با موضوع انتظار و مهدویت و خوانش داستان‌های كوتاه فارسی با حضور نویسندگان مطرح و معرفی مفاخر ایران در حوزه‌های مختلف اندیشه از دیگر كارهای صورت گرفته در این رادیوست.

رادیو سلامت نيز با یك عنوان برنامه شرح مختصري از كتاب‌های مرجع پزشكی كه از طرف كارشناسان مجرب شبكه و شورای كتاب معاونت معرفی می‌شوند، ارائه مي‌كند.

رادیو تهران با 17 عنوان و 64790 دقیقه به معرفی كتاب‌های مذهبی، داستان، شعر و تازه‌های نظم و نثر فارسی و بررسی وضعیت توزیع و انتشار كتاب در شهرستان تهران و بررسی موشكافانه سرانه كتابخوانی در جامعه را دستمايه كار قرار داده است.

طرح مسابقات متعدد به منظور تشویق مخاطبان به كتابخوانی، نگاهی گذرا، اما موثر بر آثار ستارگان ادب و هنر ایران زمین و معرفی كتاب‌های مربوط به خانه و خانواده از دیگر فعالیت‌های این شبكه رادیویی است.

رادیو پیام با یك عنوان برنامه به ارائه جملاتی نغز و حكیمانه، اهمیت مطالعه در جامعه را مورد تاكيد قرار داده است.

ایران‌صدا نيز با هفت عنوان برنامه و 19235 دقیقه به ارائه موضوعات علمی‌ و ورزشی، داستان‌های طنز معاصر ایران و جهان مي‌پردازد.

بارگذاری فایل‌های صوتی، مضامین مرتبط با اقتصاد ایران اسلامی، روابط با كشورهای همسایه و مجموعه‌ای از خاطرات ارزشمند مقام معظم رهبری در خصوص كتاب، فایل‌های صوتی و گویای كتاب با موضوعات متنوع و ارائه كتاب‌های گویا از دیگر اقدامات این شبكه رادیویی محسوب می‌شود.

رادیو فرهنگ با 10 عنوان برنامه و 28750دقیقه توانسته است شنوندگان را به مطالعه از طریق بازخوانی داستان‌های كوتاه ایران و جهان ترغيب كند.

تدبر در شاهنامه و بررسی سیر تاریخ ادبی ایران زمین، میزگردهای فرهنگی و خوانش داستان‌های كهن ایران و جهان و بررسی سیر تحول فلسفه در ایران و جهان از دیگر موضوعات مرتبط با كتاب است.

رادیو معارف با 17 عنوان برنامه و 43680 دقیقه كتاب‌های مناسب اعتقادی و دینی را معرفی مي‌كند. تاكید بر ارتقاي فرهنگ مطالعه در خانواده و جامعه، معرفی كتب مرتبط با شرح و احادیث نبوی، معرفی مطالعه و پژوهش به عنوان اركان جامعه عقل محور و ترویج كتاب‌هایی با موضوع اخلاق ائمه معصومین (ع) از دیگر موضوعات این شبكه رادیویی در شش ماهه نخست سال بوده است.

رادیو البرز نيز با هفت عنوان برنامه و 10548 دقيقه كتاب‌هایی را كه برای كودكان و نوجوانان مناسب است، معرفي مي‌كند. خواندن بخش‌هایی از این كتاب‌ها، ترغیب به خواندن كتاب با بخش‌های برنامه‌ای مسابقه محور، تشویق به خواندن كتاب‌هایی با محوریت معارف اسلامی‌ و دینی، ضرورت ترویج فرهنگ كتابخوانی در خانواده‌ها و معرفی كتاب‌هایی با توجه به گروه‌های سنی متفاوت از دیگر اقدامات این شبكه در اين زمينه محسوب می‌شود.

همچنين رادیو گفت‌وگو با چهار عنوان برنامه و 9360 دقیقه به تطبیق ادبیات ایران و جهان و نقد و بررسی آن مي‌پردازد. بررسی و ارزیابی كتاب‌هایی كه تازه منتشر شده‌اند، تهیه گزارش‌هایی برای آشنا كردن مخاطب با حوزه نشر و انتشار، بررسی فقدان سرانه مطالعه مطلوب در كشور و معرفی كتاب‌های ارزشمند ایران و جهان متناسب با طیف‌های گوناگون مخاطبان از دیگر موضوعات اشاعه فرهنگ كتاب و كتابخوانی در این شبكه رادیویی است.

رادیو اقتصاد با چهار عنوان برنامه و 6500 دقیقه به تبیین ضرورت‌های نهادینه شدن فرهنگ مطالعه به عنوان یكی از اهرم‌های دستیابی به جامعه توسعه‌یافته پرداخته است.

معرفی كتاب‌هایی در حوزه مدیریت منابع انسانی و شاخه‌های مرتبط با آن و معرفی تازه‌های نشر در حوزه تجارت و اقتصاد از دیگر اقدامات این رادیو در شش ماهه اول سال بوده است.

رادیو و روش‌های اشاعه فرهنگ كتابخوانی!

جواد محقق، عضو شورای كتاب رادیو می‌گوید: «رادیو به طرق مختلف می‌تواند به مقوله كتاب بپردازد. یكی از آنها معرفی كتاب‌های تازه چاپ است و دیگری نقد و بررسی كتاب‌های مهم پرتیراژ و پر مخاطب و كتاب‌های ضروری، جدی ولی كم مخاطب! كه در هر سه شاخه‌ای كه بدان اشاره شد، می‌شود كتاب‌ها را با حضور پدید آورنده یعنی نویسنده، مولف و پژوهشگر و مترجم، مورد نقد و بررسی و تحلیل قرار داد. بویژه در مناسبت‌های ملی و مذهبی این مقوله می‌تواند پررنگ‌تر باشد.»

محقق ادامه می‌دهد:‌ «طبقه‌بندی و سطح‌بندی كتاب‌های یاد شده با توجه به مخاطبان برنامه‌های پرمخاطب اعم از كودك و نوجوان یا بزرگسال از لحاظ سنی یا طبقات مختلف اجتماعی و عام مردم می‌تواند كتاب‌های فراوانی را به این عرصه اضافه كند. یعنی همان طوری كه برنامه‌ساز در برنامه نخبگان سراغ كتاب‌های سنگین و پرمحتوا می‌رود، در برنامه‌هایی كه مخاطب عام دارد نیز باید در همان زمینه‌ها، فضایی را برای كتاب‌های عامه‌پسند مربوط باز كند و با نقد و تحلیل، سطح مخاطب را در زمینه كتابخوانی و كتاب‌شناسی ارتقا ببخشد.»

وقتی از عضو شورای كتاب رادیو درباره معایب و محاسن برنامه‌هایی رادیویی كه در موضوع «كتاب» هستند، می‌پرسم، برایم می‌گوید: «اگر ما برنامه خاصی را برای معرفی كتاب تهیه كنیم، ضمن فوایدی كه دارد، این عیب را هم خواهد داشت كه بقیه برنامه‌ها از پرداختن به مقوله كتاب پرهیز كنند و بخش اعظمی‌ از نیازمندان به كتاب از اطلاع‌رسانی آن محروم بمانند. به همین دلیل ضمن اعتقاد به داشتن یك برنامه و شبكه خاص «كتاب» معتقدم كه همه برنامه‌ها و برنامه‌سازان باید بر اساس سطح مخاطب و نوع برنامه به معرفی و نقد و بررسی كتاب‌های مرتبط با موضوع و مخاطبان خودشان بپردازند تا هیچ برنامه‌ای بدون معرفی كتاب برای مخاطب وجود نداشته باشد.»

رادیو بهتر از تلویزیون!

محسن پرویز یكی دیگر از اعضای شورای كتاب رادیو 99 با اشاره به این‌كه رادیو نسبت به تلویزیون بهتر به مساله كتاب می‌پردازد، می‌گوید: «در رسانه رادیو مطالب بسياری در خصوص موضوعات مرتبط با حوزه كتاب مطرح می‌شود، ولی منتها میزان ساماندهی این مساله و این‌كه چقدر بر مبنای برنامه تنظیم شده و نظام‌مند هست، بايد بررسي شود.»

این كارشناس ادامه می‌دهد: «استنباط می‌شود تهیه‌كننده‌ها بر اساس نظرها و سلایق خودشان، برنامه‌سازی می‌كنند و این برنامه‌سازی خیلی منظم و در یك خط سیر خوب كه بخواهد منجر به گسترش كتابخوانی شود، به نظر نمی‌رسد و اگر وجود داشته باشد، به گونه‌ای نیست كه قابل ملاحظه باشد.»

پرویز تصریح می‌كند: «چنانچه بخواهیم شنوندگان رادیو را به مساله «كتاب و كتابخوانی» علاقه‌مند كنیم، باید برنامه‌های تهیه شده در این رسانه، افق مشخصی داشته باشند. به طور مثال برنامه‌ساز با علم به این‌كه مخاطب رادیو جوان، با دیگر شبكه‌های رادیویی متفاوت است، باید كتاب‌هایی را معرفی كند كه احتیاج او را مرتفع سازد، چرا كه جوانان علاقه‌مند به خواندن آثاری چون رمان و شعر هستند؛ در صورتی كه مخاطبان رادیو فرهنگ پیگیر كتب اندیشه‌ای هستند.»

او معرفی كتب برگزیده، مصاحبه رادیویی با نویسنده و خالق كتاب، خواندن چند صفحه از كتاب و انعكاس جلسات نقد كتاب را از راه‌های ترغیب شنوندگان به مساله كتاب می‌داند.

پرویز به ایده جالب رادیو نمایش اشاره می‌كند كه در ابتدای نمایش، نام نویسنده كتابی كه اثر نمایشی از آن نوشته شده است، برده می‌شود و می‌گوید: «وقتی اسم نویسنده داستان خوانده می‌شود، برای او تشویقی محسوب می‌گردد كه بهتر است مشخصات كتاب و این‌كه از چه جایی می‌شود آن را تهیه كرد نیز بیان شود تا شنونده‌ای كه از شنیدن نمایش ترغیب به خواندن آن شده است براي تهيه آن با مشكلی روبه‌رو نشود.»

زهره زمانی - جام جم</TEXT>
</DOC>
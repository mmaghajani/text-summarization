<?xml version="1.0" encoding="utf-8" ?>
<DOC>
<DOCNO>680</DOCNO>
<DATE-TIME>1391/05/10</DATE-TIME>
<CATEGORY>فرهنگی</CATEGORY>
<TITLE>معافیت مالیاتی دنیای کتاب و انفعال وزارت ارشاد </TITLE>
<SUMMARY></SUMMARY>
<NARRATIVE></NARRATIVE>
<TEXT>
کتاب  > ناشران و کتابفروشان- از زمانی که لایحه معافیت مالیاتی کتابفروشان و ناشران مطرح شد، چند سال گذشته است.

 این لایحه تقریبا همه جا گشته و هر روز سر از جایی درآورده است. از شورای شهر تا مجلس و از هیأت وزیران تا فرمانداری تهران. تقریبا هر بار هم دست‌کم سالی یک‌بار در طول پنج سال گذشته، اخباری با سروصدا و تبلیغات بسیار منتشر شده که کتابفروشان و ناشران از پرداخت مالیات معاف شدند و... اما حکایت همچنان باقی است. عملا چیزی فرق نکرده و اتفاقی نیفتاده است جز آنکه موضوعی برای تبلیغات برای مسئولان مختلف باقی مانده است؛ ازجمله خبر خوشی که معاون فرهنگی ارشاد در نشست خبری یک‌ماه پیش اعلام کرد و یک‌بار دیگر از معافیت مالیاتی کتابفروشان و ناشران خبر داد؛ خبر خوشی که بیش از آنکه واقعی باشد، راهی برای مانورهای تبلیغاتی است؛ به‌ویژه آنکه حتی اگر بعد از صد سال ان‌شاءالله کتابفروشان و ناشران از مالیات معاف شوند، ربطی به معاونت فرهنگی فعلی نخواهد داشت و حاصل اقداماتی است که دست‌کم از دو‌سه سال پیش به آن طرف انجام شده است. بگذریم... .

دیروز نماینده مردم اردکان یک‌بار دیگر این موضوع را طرح کرد و براساس آن به وزرای امور اقتصادی و دارایی و فرهنگ و ارشاد اسلامی برای اجرا نکردن «قانون معافیت کتابفروشان و ناشران از پرداخت مالیات» و «حمایت از این قشر تأثیرگذار در جامعه» تذکر داد. محمدرضا تابش در این تذکر گفت: طبق بند (ل) ماده 139قانون مالیات‌های مستقیم مصوب سال 1380درخصوص معافیت‌های فرهنگی از پرداخت مالیات و نظر موافق مجلس و دولت در ادوار مختلف مبنی بر اینکه کتابفروشان و ناشران که نقش عمده‌ای در اعتلا و گسترش فرهنگ کشور دارند نیز مشمول این معافیت می‌گردند، با وجود این موضوع متأسفانه برخی مسئولان امر و مأموران مالیاتی با برداشت سلیقه‌ای اقدام به اخذ مالیات از این قشر تأثیرگذار در جامعه می‌کنند که موجبات نارضایتی اصحاب فرهنگ و تقلیل و رکود فعالیت‌های فرهنگی را فراهم ساخته است.

اما قسمت جالب‌تر این ماجرا که در سخنان تابش هم دیده می‌شود، انفعال وزارت ارشاد و از آن جالب‌تر، بهمن دری است که خبر خوش معافیت مالیاتی را درنشست خبری‌اش داده بود. وزارت ارشاد و به‌ویژه معاونت فرهنگی این وزارتخانه، به‌طور طبیعی باید طرف ناشران باشد و تلاشش را برای اجرای قانونی که چند سال وقت برده و سرانجام به مرحله اجرا هم رسیده به‌کار بندد. همانطور که نماینده مردم اردکان هم گفت: انتظارمان از وزیر ارشاد آن است که تنها به نگارش نامه اکتفا نکند و برای دفاع از حقوق فعالان عرصه فرهنگ اقدامات مؤثرتری معمول دارد.باید دید سرانجام چه وقت به‌طور عملی دنیای کوچک و نحیف کتاب در ایران از پرداخت مالیات معاف خواهد شد.</TEXT>
</DOC>
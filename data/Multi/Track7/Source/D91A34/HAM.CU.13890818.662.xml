<?xml version="1.0" encoding="utf-8" ?>
<DOC>
<DOCNO>662</DOCNO>
<DATE-TIME>1389/08/18</DATE-TIME>
<CATEGORY>فرهنگی</CATEGORY>
<TITLE>اقدامات و عملکرد شهرداری تهران در حوزه ترویجی - توسعه‌ای کتاب و کتابخوانی </TITLE>
<SUMMARY></SUMMARY>
<NARRATIVE></NARRATIVE>
<TEXT>
کتاب  > کتابخوانی- معاون امور اجتماعی و فرهنگی شهرداری تهران برنامه‌ها و اقدامات شهرداری در هفته کتاب را اعلام کرد.

به گزارش روابط عمومی معاونت امور اجتماعی و فرهنگی شهرداری تهران، دکتر سید محمد هادی ایازی با اشاره به بالا بودن اهمیت هفته کتاب در زمینه تعامل بین اصحاب فرهنگ و هنر و علم با دست‌اندرکاران نشر و توزیع کتاب، اقدامات و دستاوردهای حوزه معاونت امور اجتماعی و فرهنگی شهرداری تهران را در این حوزه فرهنگی گسترده توصیف کرد و گفت: برگزاری بزرگداشت هفته کتاب و نمایشگاه یاد یار مهربان در جهت تکریم اصحاب قلم و کتاب است.

شهرداری تهران تمام تلاش و اهتمام خود را به‌کار می‌گیرد تا میزبانی شایسته برای این نمایشگاه باشد. همچنین با توجه به اینکه بیش از 75 درصد از مؤسسات نشر در تهران متمرکز است، شهرداری تهران هرساله برنامه‌های مختلفی را برای حوزه نشر کشور طراحی می‌کند و با اختصاص بخشی از امکانات و اعتبارات خود گام‌های بلند برداشته و اقدامات گسترده‌ای را در ترویج فرهنگ کتابخوانی به‌عمل آورده است.

ایازی در ادامه گفت: جهت دستیابی به جایگاه حقیقی و شایسته کتاب و کتابخوانی در فرهنگ اسلامی - ایرانی با نزدیک شدن به زمان برپایی هفته کتاب و کتابخوانی با نامگذاری سال 89 به نام همت مضاعف و کار مضاعف از سوی مقام معظم رهبری در «توسعه و ارتقای کتابخوانی و فراهم‌آوردن نهضت مطالعه مفید» در 2 محور اصلی محتوایی و کالبدی، برنامه‌های هدفمند و متناسب با نیاز مخاطبین در سطح نواحی و محلات مناطق 22گانه طراحی شده است که اجرای آنها زمینه‌های پربارتر گرامیداشت این هفته را فراهم خواهد کرد.

معاون امور اجتماعی و فرهنگی شهرداری تهران در توضیح این فعالیت‌ها افزود: مدیریت شهری پایتخت برای گسترش فرهنگ کتابخوانی، در جهت راه‌اندازی 374 قرائت‌خانه در سطح 374 محله شهر تهران تا پایان سال 1390 اقدام کرده و در راستای اقدامات ویژه و برنامه‌های شهرداری برای گسترش فرهنگ کتابخوانی در شهر تهران، پیش‌بینی کرده‌ایم تا 374 قرائت‌خانه - کتابخانه را در قالب سرای محله در تمامی محله‌های پایتخت ایجاد کنیم تا تمامی شهروندان تهرانی به آسانی بتوانند به منابع مکتوب دسترسی داشته باشند و از فضای قرائت‌خانه‌های محلی استفاده کنند.

همچنین تشکیل کانون‌های ناشران و تشکل‌های نشر با محوریت تشکل‌های مردم‌نهاد فعال و جلب مشارکت تشکل‌های صنفی حوزه نشر و کتاب، حمایت از شرکت‌های پخش کتاب برای ایجاد دفاتر فروش با ایجاد و دایر کردن انبار پخش کتاب مطابق با ضوابط و استانداردها از طریق دادن مکان و زمین با حفظ مالکیت یا وام کم‌بهره در چارچوب طرح تفصیلی، اعطای جوایز و نشان شهروندی در عرصه علم و دانش به فرهیختگان و نویسندگان و محققان شهر تهران و حمایت از اتحادیه، تشکل‌ها و تعاونی‌های حوزه نشر با مساعدت در برنامه‌ها و فعالیت‌های فرهنگی و آموزشی این تشکل‌ها و داشتن مکان مناسب فعالیت این گروه از جمله اقدامات مهم مساعدتی و حمایتی شهرداری در زمینه حوزه نشر و کتاب خواهد بود.

وی ایجاد کتابخانه‌های دیجیتال در سطح بوستان‌های تهران را از دیگر برنامه‌های شهرداری تهران در این زمینه خواند و اظهار داشت: در حال حاضر در تلاش هستیم تا با ایجاد سیستم اینترنت بدون سیم (wireless) در بوستان‌های شهر تهران این امکان را ایجاد کنیم تا هر جوانی بتواند در پارک‌های شهری حاضر شود و با استفاده از رایانه شخصی خود از امکانات کتابخانه‌های دیجیتال که برای جوانان در نظر گرفته شده، استفاده کند.

در فاز نخست این طرح، راه‌اندازی کتابخانه دیجیتال در سطح 5 بوستان پایتخت پیش‌بینی شده که هم‌اکنون سیستم کتابخانه دیجیتال در بوستان گفتگو عملیاتی شده و در آینده کتابخانه دیجیتال علوم پزشکی در بوستان لاله ایجاد خواهد شد و برنامه‌ریزی مدیریت شهری برای تجهیز سایر بوستان‌های مهم پایتخت به سیستم کتابخانه دیجیتال برای گسترش فرهنگ کتابخوانی در سال آتی ادامه خواهد یافت.</TEXT>
</DOC>
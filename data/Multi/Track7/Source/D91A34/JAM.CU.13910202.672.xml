<?xml version="1.0" encoding="utf-8" ?>
<DOC>
<DOCNO>672</DOCNO>
<DATE-TIME>1391/02/02</DATE-TIME>
<CATEGORY>فرهنگی</CATEGORY>
<TITLE>اهتمام سيما براي ايجاد نهضت مطالعه</TITLE>
<SUMMARY>جام جم آنلاين: نخستين نشست شوراي هماهنگي كتاب سيما با هدف برنامه ريزي و سياستگذاري جامع و هماهنگي بين شبكه‌ها براي چگونگي بهره برداري از ظرفيت‌هاي سيما براي ترويج موثر كتابخواني و ايجاد نهضت مطالعه برگزار شد.</SUMMARY>
<NARRATIVE></NARRATIVE>
<TEXT>
به گزارش روز شنبه جام‌جم آنلاين به نقل از روابط عمومي سيما، دكتر علي دارابي معاون سيما در اين جلسه بر ضرورت اهتمام ويژه و جدي شبكه‌هاي مختلف سيما براي ترويج موثر مطالعه و كتابخواني در جامعه تاكيد كرد.

وي تصريح كرد: بايد در شبكه‌هاي سيما و در همه ساختارها برنامه ريزي لازم صورت گيرد تا از همه ظرفيت‌هاي موجود سيما براي فرهنگ سازي در اين خصوص استفاده شود.

معاون سيما با اشاره به تاكيد رهبر معظم انقلاب اسلامي در خصوص مطالعه گفت: بايد به اين مهم، به عنوان فرضيه شرعي نگاه كنيم و از هيچ كوششي فروگذار نكنيم.

دارابي فراگير كردن مطالعه و كتابخواني را براي كودكان، نوجوانان و خانواده، توجه به كتاب و كتابخواني در فيلم‌ها و مجموعه ­هاي تلويزيوني و تدارك، ويژه برنامه‌هايي را بر اساس ماموريت شبكه‌هاي مختلف ضروري دانست.

وي با تاكيد بر اين كه ارتقاء كمي و كيفي « عادت به مطالعه» بايد ذائقه سازي شود، از شوراي كتاب سيما خواست در نشست‌هاي كاري خود از مسوولان، دست اندركاران حوزه كتاب، ناشران و نويسندگان دعوت شود و از ديدگاه‌هاي آنان بهره مند شود.

معاون سيما با اشاره به اهداف، ماموريت ها، ساختار و وظايف شوراي هماهنگي كتاب و شبكه‌هاي مختلف سيما براي ترويج فرهنگ كتاب خواني جريان سازي فرهنگي در زمينه كتاب و شكل‌گيري نهضت كتابخواني در سطح ملي، ارتقاي باور و اعتقاد عمومي آحاد جامعه نسبت به اهميت كتاب و نهادينه سازي آن در متن زندگي، تغيير در نگاه و جهت دهي به ذائقه مخاطبان به ويژه كودكان و نوجوانان نسبت به كتاب به عنوان يك كالاي فرهنگي تغيير و افزايش ذائقه و ميزان مطالعه مفيد و موثر در بين آحاد جامعه و هدايت مخاطبان براي مطالعه كتاب‌هاي فاخر و ارزشمند و پر كردن اوقات فراغت با مطالعه و كتابخواني، معرفي نويسندگان و ناشران موفق و همسو با اهداف انقلاب و نظام مقدس جمهوري اسلامي از اهم اهداف تشكيل اين شورا دانست.

رستم وندي رئيس شوراي هماهنگي كتاب سيما و مدير شبكه چهار نيز در اين نشست برنامه ريزي و سياست‌گذاري در حوزه كتاب با توجه به ماموريت‌هاي تخصصي هر شبكه، معرفي نويسندگان، مولفان، ناشران، نحوه و چگونگي آن در شبكه‌ها متناسب با حوزه تخصصي هر شبكه، نظارت و ارزيابي از عملكرد شبكه‌ها در امر كتاب، افزايش تاثيرگذاري و جذابيت‌هاي موجود، نقد و آسيب شناسي برنامه‌ها و توجه ويژه به ديدگاه مخاطبان، جلوگيري از تداخل ها، موازي كاري‌ها و تقسيم مناسب مسووليت‌ها و وظايف هر شبكه در حوزه برنامه سازي، كتاب را از اهم ماموريت‌هاي شوراي هماهنگي كتاب سيما بر شمرد.

مهدي فضائلي، مدير انتشارات سروش توجه به جريان سازي فرهنگي، ارتقاء باور عمومي در خصوص كتاب و كتابخواني، برگزاري مسابقات مرتبط در شبكه ها، تبليغ موثر كتاب و ارتباط لازم با مسوولان و دست اندركاران كتاب و كتابخواني را ضروري دانست.

مريم جلالي، عضو شوراي هماهنگي كتاب سيما نيز توجه به هدف‌گذاري صريح و روشن، ايجاد دغدغه و احساس نياز به مطالعه،ترويج شيوه‌هاي جديد و صحيح مطالعه، تقويت سواد بصري و توجه ويژه به توليد كتاب به عنوان توليد ملي را مهم ارزيابي كرد.

خانم مكرمه آقايي استناد برنامه‌هاي سيما به كتاب و معرفي نويسندگان و اهل مطالعه را به عنوان انسان‌هاي فرهيخته پيشنهاد كرد.

علي زارعان برگزاري جشنواره‌هاي نو قلمان و نويسندگان كودك و نوجوان و ارتباط موثر با مسوولان و دست اندركاران حوزه كتاب را لازم دانست.

سيد فضل‌الله شريعت پناهي نيز به نيازسنجي لازم براي مطالعه در اقشار مختلف و استفاده از ساختارهاي جذاب در سيما براي فرهنگ سازي كتاب و كتابخواني اشاره كرد.

در پايان اين مراسم معاون سيما احكام اعضاي شوراي هماهنگي كتاب سيما را به آنها ابلاغ كرد

آقايان محسن چيني فروشان، علي اكبر اشعري، فريد الدين حداد عادل، مهدي حاجي سياري، علي حمزه زاده، فضل اله شريعت پناهي، مهدي فضائلي، علي زارعان، امير محمدي، سيد عباس فاطمي و حجت الاسلام و المسلمين دكتر زائري و خانم‌ها مكرمه آقايي و دكتر مريم جلالي اعضاء اين شورا هستند.</TEXT>
</DOC>
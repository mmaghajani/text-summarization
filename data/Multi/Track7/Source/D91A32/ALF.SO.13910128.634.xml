<?xml version="1.0" encoding="utf-8" ?>
<DOC>
<DOCNO>634</DOCNO>
<DATE-TIME>1391/01/28</DATE-TIME>
<CATEGORY>اجتماعی</CATEGORY>
<TITLE>روند افزایشی تعداد پسران مجرد در مقوله ازدواج</TITLE>
<SUMMARY></SUMMARY>
<NARRATIVE></NARRATIVE>
<TEXT>
مدیر کل دفتر آمار و اطلاعات جمعیتی و مهاجرت سازمان ثبت احوال کشور از برهم خوردن تعادل جمعیتی جوانان در سن ازدواج خبر داد و گفت: بررسیها نشان می‌دهد طی یکی دو سال آینده تعداد پسران در سن ازدواج مجددا بیشتر از دختران می‌شود.

علی اکبر محزون در گفتگو با مهر با بیان این مطلب افزود: تغییر در تعداد پسران و دختران در آستانه ازدواج ، تحول مهمی است که طی یکی دو سال آینده در جامعه شاهدش خواهیم بود.

وی تاکید کرد: بررسی آمارهای جمعیتی نشان می دهد که سن ازدواج برای دخران در جامعه ۱۵ تا ۲۹ سال و برای پسران ۲۰ تا ۳۵ سال برآورد شده است و افراد در این سنین بیشترین حجم ازدواجها را به خود اختصاص داده اند.

مدیر کل دفتر آمار و اطلاعات جمعیتی و مهاجرت سازمان ثبت احوال کشور گفت: در سالهای قبل طی دوره ای تعداد دختران در سن ازدواج بیشتر از پسران شد که این امر مشکلاتی را ایجاد کرده بود اما چند سالی است که در گروههای سنی جمعیت جوانان تعادل برقرار شده است.

به گفته وی ، بررسی نشان می دهد که این تعادل در حال برهم ریختن تدریجی است که تا سال ۱۳۹۶ و یا ۱۳۹۷ ادامه خواهد داشت.

محزون در مورد علت این تغییر در سن جمعیت جوانان آماده ازدواج اظهار داشت: علت اصلی این امر الگوی سنی ازدواج است که میان زن و مرد اختلاف سنی ۵ سال رایج است و یا این اختلاف سنی تعادل هر چند سال یک بار بر هم می خورد برهمین اساس باید چاره ای اندیشیده شود.

وی به راهکارهای رفع این مشکل اشاره کرد و افزود: اطلاع رسانی و آگاهی دادن در مورد هم سن گزینی در میان جوانان و ترویج این الگو می تواند راهکاری برای حفظ تعادل جمعیت جوانان در سن ازدواج باشد. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>631</DOCNO>
<DATE-TIME>1390/11/16</DATE-TIME>
<CATEGORY>اجتماعی</CATEGORY>
<TITLE>بررسي سند تحكيم خانواده
آمار طلاق کاهش مي‌يابد</TITLE>
<SUMMARY>جام جم آنلاين: اگر قرار است سندي براي تحكيم خانواده نوشته شود، بايد از پوستين شعارگونه‌اش خارج شود و به عمده مشكلات به روزي كه سبب از هم پاشيده شدن خانواده‌ها و جريان‌هايي كه باعث تضييع حقوق افراد بويژه زنان مي‌شود نيز نگاه ويژه‌اي داشته باشد.</SUMMARY>
<NARRATIVE></NARRATIVE>
<TEXT>
سند تحكيم خانواده قرار است بزودي سروسامان بگيرد.اين سند كه به دنبال تشكيل، تحكيم و تعالي كانون خانواده است، طي هفته جاري با حضور رييس‌جمهور در ستاد ملي زن و خانواده بررسي مي‌شود تا راه‌هاي جلوگيري از فروپاشي خانواده‌ها و كاهش آمار طلاق مورد واكاوي قرار بگيرد.

فريبا حاجي‌علي، مسوول دبيرخانه اين ستاد كه هنوز آيين‌نامه‌هاي داخلي‌اش در انتظار نظرات نهايي رييس‌جمهور است، ديروز اين خبر را در گفت‌وگو با فارس اعلام كرد و از محتواي سند تحكيم خانواده همين قدر اطلاعات داد كه سيماي ازدواج و طلاق در ايران به انضمام آمارهاي مربوط به اين دو اتفاق در بخش نخست آن ذكر شده و علل بروز طلاق در كشور را در پنج گروه طبقه‌بندي كرده است.

به گفته حاجي‌علي، طلاق در ايران به پنج علت فرهنگي، اجتماعي، اقتصادي، سياسي و حقوقي اتفاق مي‌افتد كه برخلاف تصور مردم نقش عوامل فرهنگي در طلاق نسبت به عوامل اقتصادي پررنگ‌تر است ضمن اين‌كه رواج فرهنگ غربي در ازدواج‌هاي ايراني نقشي انكارناپذير در فروپاشي خانواده‌ها دارد.

آن گونه كه اين مقام مسوول در ستاد ملي زن و خانواده توضيح مي‌دهد، الگوبرداري زوج‌ها از باورهاي خانوادگي غربي‌ها از عمده‌ترين دلايل روي آوردن آنها به طلاق و ناتواني در حل كوچك‌ترين مشكلات زندگي است، يعني اظهار نظري كه بي‌شباهت به نظرات رييس مركز امور زنان و خانواده رياست جمهوري نيست.

مريم مجتهدزاده چندي قبل در گفت‌وگو با پايگاه اطلاع‌رساني دولت اعلام كرده بود كه سست كردن بنيان خانواده‌ها از شگردهاي صهيونيست‌هاست كه از طريق شبكه‌هاي ماهواره‌اي به اين هدفشان مي‌رسند؛ همان اظهارنظري كه اگر چه در بعضي موارد مي‌توان مصاديقي براي آن پيدا كرد، اما هرگز نمي‌شود آن را به تمام پرونده‌هاي طلاق تعميم داد.

اين در حالي است كه در مورد بروز طلاق در كشور كه در چند سال اخير آمارهاي سازمان ثبت احوال و ثبت اسناد كشور همواره روند صعودي آن را گزارش كرده‌اند، بتازگي يك تغيير جهت نيز به وجود آمده به طوري كه اباصلت شادفر، سرپرست مجتمع قضايي خانواده شماره يك و لادن احمدي، قاضي مجتمع قضايي خانواده شماره 2 تهران از تبديل بيشتر طلاق‌ها به طلاق‌هاي توافقي كه نزديك به صد در صد خواهان اين پرونده‌ها زنان هستند، خبر مي‌دهند.

به گفته اين دو قاضي، چون زناني كه كانون خانوادگي‌شان بحراني شده، فهميده‌اند كه رسيدن به حقوقشان در حالت عادي بسختي اتفاق مي‌افتد و مردان به عنوان دارندگان بلامنازع حق طلاق حاضر به اداي حقوق زنان نمي‌شوند، آنها به طلاق‌هاي توافقي روي آورده‌اند تا شايد در كمترين زمان بيشترين حق و حقوق را از شوهرانشان بگيرند.

اين در حالي است كه طبق گفته‌هاي اين دو قاضي دادگستري حتي در برخي طلاق‌هاي توافقي مردان براي موافقت كردن با خواسته‌هاي زنان از آنان مطالباتي مثلا دريافت پول دارند كه البته زنان براي خلاصي از شرايط نامناسب زندگي مشترك به اين خواسته‌هاي مردان نيز تن مي‌دهند.

براي همين اگر قرار است سندي براي تحكيم خانواده نوشته شود، بايد از پوستين شعارگونه‌اش خارج شود و به عمده مشكلات به روزي كه سبب از هم پاشيده شدن خانواده‌ها و جريان‌هايي كه باعث تضييع حقوق افراد بويژه زنان مي‌شود نيز نگاه ويژه‌اي داشته باشد.

آموزش، حرف اول سند

چه وقتي حاجي‌علي درباره سند تحكيم خانواده سخن مي‌گويد و چه زماني كه مجتهدزاده درباره آن اظهارنظر مي‌كند، خط مشي اساسي آن، هدايت همه دستگاه‌هاي فرهنگي بر مبناي اين سند است تا همه آنها همگام با يكديگر ايده‌هاي درست در ازدواج را تقويت كنند و با پايبند كردن افراد به كانون خانواده آمار طلاق در كشور را كاهش دهند.

در واقع سند تحكيم خانواده تا اينجاي كار كه به جز شمايي كلي از آن اطلاعات دقيق‌تر ديگري در دست نيست، مي‌كوشد با پديده طلاق در كشور به صورت ريشه‌اي مقابله كند و از زمان تشكيل خانواده تا رسيدن آن به مرحله تحكيم، رسيدن به تعالي را به اعضاي خانواده ياد بدهد كه طبق اطلاعات جسته و گريخته موجود قرار است اين كار را به وسيله آموزش، آن هم از طريق آموزش زوج‌هاي جوان پيگيري كند.

غلامرضا فتح‌آبادي مدير اجرايي استانداري استان مركزي چندي قبل درباره نحوه اجراي سند تحكيم خانواده اعلام كرد كه در راستاي اجرايي شدن اين سند، زوج‌هاي جوان و دانشجويان با همكاري دادگستري و دستگاه‌هاي فرهنگي و آموزشي زير پوشش آموزش‌هاي قبل و بعد از ازدواج قرار مي‌گيرند كه طبق پيش‌بيني او اگر تمام اين برنامه‌ها به درستي اجرا شود، دو درصد از آمار طلاق در استان مركزي كاسته خواهد شد.

«مطلع مهر» و «رحمت»؛ دو طرح براي كاهش طلاق

سند تحكيم خانواده در حالي بزودي روي ميز ستاد ملي زن و خانواده و در معرض قضاوت رييس‌جمهور قرار خواهد گرفت كه هم اكنون دو طرح «مطلع مهر» و «رحمت» با هدف كاهش بروز طلاق نيز به صورت آزمايشي در برخي از استان‌هاي كشور در حال اجراست.

البته صرف نظر از اين‌كه اين طرح‌ها هم اكنون آنقدر در شهرها ناشناخته‌اند كه كمتر فرد آشنا با آنها را مي‌توان پيدا كرد، اما با اين حال موضوع اصلي در موازي بودن يا نبودن اين طرح‌ها با سند تحكيم خانواده است.

طبق اعلام رئيس مركز زنان و خانواده رياست جمهوري، طرح «مطلع مهر» مختص زوج‌هاست كه قرار است در سه محور فقه و احكام، روان‌شناسي و بهداشت آموزش ببينند و طرح «رحمت» متعلق به عموم مردم تا با وظايفشان در خانواده آشنا شوند و بدانند در هر مسووليت و عنوان و هر قشر و رده سني هستند، بايد تكاليفشان را به چه صورت انجام دهند كه اگر اين طرح‌ها طبق برنامه و مطابق آنچه كه روي كاغذ آمده اجرا شود، مي‌تواند تاثيراتي بر خانواده‌هاي تحت آموزش داشته باشد.

البته هم اكنون كه اين طرح به صورت محدود و آزمايشي در حال اجراست و استخوان‌بندي قابل ارزيابي ندارد، نمي‌توان در مورد اثرات آن بر استحكام خانواده‌ها اظهار نظر كرد، اما به نظر مي‌رسد كه اين طرح‌ها همچنين سند تحكيم خانواده زماني به نتايج مورد نظرشان مي‌رسد كه بر واقعيات جامعه منطبق باشد.

طبق گفته مسوول دبيرخانه ستاد ملي زن و خانواده، عوامل فرهنگي در راس علل طلاق در كشور قرار دارد، اما اين در حالي است كه نگاهي ژرف‌تر به اوضاع نشان مي‌دهد شرايط اجتماعي بويژه محدوديت‌هايي كه همچنان براي زنان وجود دارد، در كنار شرايط خاص اقتصادي به شكل‌گيري بحران‌هاي خانوادگي، شدت‌گيري آنها و در نهايت بروز طلاق منجر مي‌شود.

پس زماني كه قرار است سند يا طرحي، تحكيم بنيان‌هاي خانواده را دنبال كند، بايد ريشه‌هاي بحران را بشناسد و براي از بين بردن آنها راه حل ارائه دهد، چون تا زماني كه علت‌ها باشد، معلول‌ها نيز خواهد بود.

اين در حالي است كه پديده‌اي چند وجهي چون طلاق زماني مي‌تواند با اين‌گونه تدابير مهار شود كه آموزش‌ها و تلاش‌ها براي استحكام بخشي به خانواده‌ها مقطعي نباشد و همواره مراكزي حمايتي در كنار خانواده‌ها وجود داشته باشند كه به محض شروع بحران در خانواده وارد عمل شده و مانع از ريشه دواني مشكلات و در نهايت فروپاشي خانواده‌ها شوند.

مريم خباز -‌ گروه جامعه</TEXT>
</DOC>
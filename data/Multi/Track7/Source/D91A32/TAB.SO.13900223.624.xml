<?xml version="1.0" encoding="utf-8" ?>
<DOC>
<DOCNO>624</DOCNO>
<DATE-TIME>1390/02/23</DATE-TIME>
<CATEGORY>اجتماعی</CATEGORY>
<TITLE>نماينده دنا و بويراحمد اعلام کرد:
اجرای ناقص قانون تسهيل ازدواج جوانان </TITLE>
<SUMMARY>بخشي از موانع ازدواج، موانع فرهنگي همچون آداب و رسوم است كه در اين زمينه، مجلس تكاليفي براي دستگاه‌هاي گوناگون همچون صدا و سيما، وزارت آموزش و پرورش، وزارت فرهنگ و ارشاد اسلامي و وزارت علوم، تحقيقات و فناوري مشخص كرده كه متأسفانه، در اين بخش نيز اين قانون ناقص اجرا شده است.</SUMMARY>
<NARRATIVE></NARRATIVE>
<TEXT>
سرویس مجلس «تابناک» ـ متأسفانه، قانون تسهيل ازدواج جوانان، ناقص اجرايي شده است.

ستار هدايت‌خواه، نماينده دنا و بويراحمد در گفت‌وگو با «تابناک» با بیان این مطلب اظهار داشت: متأسفانه، قانون تسهيل ازدواج جوانان ـ كه در مجلس هفتم تصويب شد ـ كامل اجرا نشده و آن بخشي نيز كه اجرا شده، ناقص بوده است.

وي اظهار كرد: بخشي از اين قانون، مربوط به رفع موانع اقتصادي و بخشي به رفع موانع اجتماعي و فرهنگي بر سر راه ازدواج جوانان اشاره داشت.


هدايت‌خواه با اشاره به بخشي از اين قانون ـ كه به رفع موانع اقتصادي اشاره دارد ـ تصريح كرد: در بخش اقتصادي، عوامل متعددي براي تسهيل ازدواج جوانان پيش‌بيني كرديم كه يكي از آنها، دادن تسهيلات قرض‌الحسنه براي خريد جهيزيه و تأمين مسكن موقت براي زوج‌هاي جوان است. در اين بخش دولت موظف شد، با بهره از امكانات دولتي و يا با كمك خيرين مسكن‌ساز، برای سه سال مسكن موقت را در اختيار زوج‌هاي جوان گذارد.

وي ادامه داد: همچنين در اين قانون، دولت موظف شد به زوج‌هاي جواني كه هيچ كدام‌ داراي شغل نيستند، دو سال كمك هزينه زندگي پرداخت كند و پس از شاغل شدن آنها، اين مبلغ به ‌تدريج برگردانده شود.
 

نماينده دنا و بويراحمد خاطرنشان كرد: افزايش مستمري سربازان و دانشجويان متأهل، تهيه خوابگاه براي دانشجويان متأهل و يا در اولويت قرار دادن جوانان متأهل براي اشتغال، بخش ديگري از وظايفي بود كه مجلس در اين قانون براي دولت مشخص كرد كه متأسفانه، بخش عمده آن اجرايي نشد.

وي با اشاره به بخش ديگر اين قانون ـ كه به رفع موانع فرهنگي و اجتماعي اختصاص دارد ـ گفت: بخشي از موانع ازدواج، موانع فرهنگي همچون آداب و رسوم است كه در اين زمينه، مجلس، تكاليفي براي دستگاه‌هاي گوناگون همچون صدا و سيما، وزارت آموزش و پرورش، وزارت فرهنگ و ارشاد اسلامي و وزارت علوم، تحقيقات و فناوري مشخص كرده كه متأسفانه، در اين بخش نيز اين قانون ناقص اجرا شده است.
 

سخنگوي كميسيون فرهنگي، با اشاره به نششست های مستمر كميسيون فرهنگي براي پيگيري مشكلات و ازدواج جوانان گفت: متأسفانه، چون جلساتي كه در اين مورد با مسئولان ذي‌ربط برگزار شد، هيچ نتيجه‌اي نداشت، ما از يك سال و نيم پیش، ديگر در اين زمينه نشستي نداشته‌ايم.
 

وي با تأكيد بر وظيفه سازمان های متولی جوانان براي پيگيري مشكلات جوانان عنوان كرد: يكي از كارهايي كه سازمان [منحله] ملي جوانان بايد انجام مي‌داد، تشكيل صندوق اندوخته ازدواج جوانان بود كه پیشتر در قالب صندوق مهر امام رضا(ع) براي اين صندوق اقدام مي‌شد؛ به این ترتیب، قرار بود امسال اين صندوق مستقل شود كه متأسفانه، اين مورد نيز انجام نشده است.
 

وي با اشاره به وظيفه نظارتي مجلس اظهار كرد: ما در كميسيون فرهنگي، نه تنها پيگير اجرايي شدن قانون تسهيل ازدواج جوانان، بلكه همه مصوباتي كه در حوزه جوانان بوده است، هستيم. </TEXT>
</DOC>
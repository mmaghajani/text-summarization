<?xml version="1.0" encoding="utf-8" ?>
<DOC>
<DOCNO>628</DOCNO>
<DATE-TIME>1390/10/24</DATE-TIME>
<CATEGORY>اجتماعی</CATEGORY>
<TITLE>مراكز مشاوره را توسعه دهيد
يك طلاق از هر 6 ازدواج</TITLE>
<SUMMARY>جام جم آنلاين: معاون اجتماعي سازمان بهزيستي كشور با اعلام وقوع يك طلاق از هر 6 ازدواج در كشور گفت: مراكز همسريابي با رعايت هنجارهاي اعتقادي و زمينه‌هاي اجتماعي در كشور بايد ايجاد شوند و به سمت همسريابي درست گام برداشته و هدايت شوند. </SUMMARY>
<NARRATIVE></NARRATIVE>
<TEXT>
علي‌محمد زنگانه در گفت‌وگو با ايسنا با اشاره به رشد «طلاق» در كلانشهرها افزود: در حال حاضر از هر شش ازدواج در كشور يك ازدواج به طلاق منتهي مي‌شود، اما در كلانشهرها اين آمار يك طلاق از هر سه ازدواج را شامل مي‌شود كه اين امر ناشي از تبعات توسعه ‌يافتگي است.

وي با اشاره به رشد آمار طلاق در روستاها، اين امر را ناشي از تسريع فرآيند توسعه، استفاده از تكنولوژي‌هاي جديد همچون ماهواره و نقل و انتقال فرهنگ‌ها دانست.

معاون اجتماعي سازمان بهزيستي كشور با تاكيد برلزوم پيگيري استراتژي آموزش و‌ مشاوره پيش از ازدواج به منظور كاهش طلاق، عنوان كرد: مشاوره و آموزش پيش از ازدواج بسيار حائز اهميت و لازم است، مشاوران و روحانيون آموزش‌هاي لازم براي اين امر را دريافت كنند تا بتوانند با مشاوره درست نرخ بروز طلاق را كاهش دهند.

معاون اجتماعي سازمان بهزيستي كشور با بيان اين‌كه به نظر مي‌رسد بايد دوره‌هاي «تربيت مدرس خانواده» در دانشگاه‌ها ايجاد شود، عنوان كرد: پيشنهاد مي‌شود، برخي از مشاوران خانواده به عنوان كارشناسان رسمي دادگستري شناسايي شوند و مراكز آموزش خانواده در سراسر كشور ايجاد شود.

مشاوره از دبيرستان

زنگانه با تاكيد بر نقش مشاوران در دبيرستان‌ها براي آموزش‌هاي پيش از ازدواج نيز گفت: لازم است، آموزش‌هاي اخلاقي و ارزش‌هاي اسلامي در دبيرستان‌ها ترويج شود. همچنين لازم است، «بيمه خدمات مشاوره» در كشور ايجاد و نهادينه شود، چرا كه در حال حاضر دريافت خدمات مشاوره بسيار پرهزينه است.

معاون اجتماعي سازمان بهزيستي كشور با اشاره به فعاليت مراكز مداخله در بحران به منظور كاهش طلاق در سراسر كشور، تصريح كرد: در حال حاضر 148 مركز در كشور مشغول فعاليت هستند و اين مراكز در شش ماهه نخست امسال 32 هزار مورد تقاضاي طلاق را پذيرش كرده‌اند و با انجام خدمات مشاوره موفق به كاهش 40 درصدي آمار طلاق شده‌اند.

زنگانه با اشاره به فعاليت اين مراكز در دادگاه‌ها، به صورت مستقل و در مراكز مداخله در بحران سازمان بهزيستي گفت: انتظار مي‌رود تعداد اين مراكز در دادگاه‌ها افزايش يابد.

وي با اشاره به فعاليت خط اورژانس اجتماعي (123‌) نيز افزود: افرادي كه با اين خط تماس گرفته و در معرض خشونت خانوادگي قرار گرفته باشند، در صورت لزوم به مراكز مداخله در بحران ارجاع داده مي‌شوند و در يك بازه 20 روزه تحت مشاوره مددكاري، روانشناسي و حقوقي قرار مي‌گيرند. </TEXT>
</DOC>
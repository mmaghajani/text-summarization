<?xml version="1.0" encoding="utf-8" ?>
<DOC>
<DOCNO>652</DOCNO>
<DATE-TIME>1391/03/26</DATE-TIME>
<CATEGORY>اقتصادی</CATEGORY>
<TITLE>استاد کویرشناسی در گفت‏وگو با فارس:
سهم ایران از درآمد گردشگری بیابان بسیار ناچیز است</TITLE>
<SUMMARY>خبرگزاری فارس: یک استاد دوره‏های کارشناسی‏ارشد کویرشناسی اعتقاد دارد: سهم ایران از درآمد گردشگری به ویژه در حوزه بیابان در مقایسه با کشورهای همسایه بسیار ناچیز است.</SUMMARY>
<NARRATIVE></NARRATIVE>
<TEXT>
عنایت‏الله رنجبر امروز به مناسبت روز جهانی بیابان‏زدایی در گفت‏وگو با خبرنگار فارس در سمنان با موضوع "ضرورت توسعه گردشگری در بیابان" اظهار کرد: امروزه صنعت گردشگری از دیدگاه اثرات اقتصادی و اجتماعی، اشتغال و درآمدزایی و نقشی که در تولید ثروت دارد، از صنایع نفت و خودروسازی پیشی گرفته است.

وی تصریح کرد: براساس اعلام سازمان جهانی گردشگری، در سال 2005 درآمد این بخش 700 میلیارد دلار و در سال 2009 بالغ بر هزار و 200 میلیارد دلار بوده است.

این استاد کویرشناسی افزود: براساس پیش‏بینی همان سازمان در سال 2010 بیش از 230 میلیون نفر از منطقه آسیا و اقیانوسیه دیدن کردند.

رنجبر ادامه داد: اشتغال حاصل از ایجاد هر تخت اقامتی در این راستا، دو نفر برآورد شده و زمینه‏های توسعه این صنعت در کشورهای کم‌تر توسعه‏یافته که واجد مناطق بکر بسیاری هستند، مساعدتر از سایر مناطق است.

وی تصریح کرد: سهم ایران از درآمد گردشگری در مقایسه با کشورهای همسایه ناچیز اما از نظر داشتن جاذبه‏های گردشگری بسیار بالاست.

* توسعه گردشگری طبیعی در زمینه اکوتوریسم و ژئوتوریسم

این استاد کویرشناسی هم‌چنین ادامه داد: در سال 2007 درآمد گردشگری ایران، 350 میلیون دلار و برای مثال درآمد همسایه ایران، ترکیه 24 میلیارد دلار بوده است، در حالی که از نظر جاذبه‏های گردشگری ایران در ردیف هشتم جهان و ترکیه در رده دوازدهم قرار دارند.

رنجبر اضافه کرد: با توجه به اصول حاکم بر روابط ما، توسعه گردشگری در برخی زمینه‏ها با اعتقادات دینی منافات دارد، اما توسعه گردشگری طبیعی در زمینه اکوتوریسم و ژئوتوریسم می‏تواند هدف‏گیری شوند.

وی افزود: برای نیل به این هدف در کنار سایر جاذبه‏ها، کویرها و بیابان‏های ایران به عنوان مناطقی بکر می‏توانند مقصد گردشگری بسیاری از گردشگران طبیعت‏گرا و علاقه‏مندان به سفرهای هیجان‏انگیز به مناطق کشف نشده باشد.

 

* بزرگ‏ترین کویر نمکی جهان در ایران قرار دارد

این استاد احیای مراتع خشک، یکی از مهم‏ترین ظرفیت‏‏های طبیعی ایران را بیابان‏ها و کویرهای کشور به خصوص دشت کویر به عنوان بزرگ‏ترین کویر نمکی جهان با 480 هزار کیلومترمربع وسعت و بیابان لوت با 80 هزار کیلومترمربع وسعت و دربرگیرنده گرم‏ترین منطقه سطح زمین بیان کرد.

رنجبر اضافه کرد: استان سمنان از نظر دارا بودن متنوع‏ترین اشکال کویر و بیابان می‏تواند نمایشگاهی از کل موجودی کشور باشد.

وی گفت: این استان به دلیل مجاورت با دشت کویر و داشتن کویرهایی چون حاج علی‏قلی در دامغان، چاه جم در جنوب حاج علی‏قلی و مناطق حفاظت شده پارک ملی کویر و بیوسفر خوارتوران، نمونه‏های بی‏نظیری از کویر و بیابان را در خود جای داده است.

این استاد کویرشناسی افزود: با دخالت انسان و بهره‏برداری از برخی معادن واقع در این مناطق، دسترسی‏هایی ایجاد شده و امکان بازدید از برخی ساختارهای کویری و بیابانی فراهم آمده است.

* تپه‌ماهورهای زیبای دشت کویر

رنجبر افزود: با کمک گرفتن از تصاویر معدودی از جاذبه‏های بی‏شمار این مناطق نشان داده می‏شود که اگر از غربی‏ترین شهرستان استان سمنان آغاز کنیم، در شهرستان گرمسار معادن نمک حاشیه کویر که با روش تونلی استخراج می‏شوند و جاده سنگ‏فرش در حدّ فاصل گرمسار تا پارک ملی و ساختارهای متعدد پارک مهم‏ترین جاذبه‏های کویری و بیابانی این منطقه هستند. 

وی تصریح کرد: در شهرستان سمنان، حاشیه شمالی دشت کویر و معادن مختلف گوگرد و نفت و تشکیلات مرتبط با آنها، جاذبه‏های کویری و بیابانی بسیاری را رقم زده‏اند.

این استاد کویرشناسی افزود: در شهرستان دامغان، علاوه بر قرار داشتن بخش وسیعی از مناطق جنوبی آن در مجاورت دشت کویر و قرار داشتن این شهر در آغاز راه اصلی دسترسی به دشت کویر، کویر بسته حاج علی‏قلی و تپه‏های ماسه‏ای مجاور آن و تپه‌ماهورهای قبل از ورود به دشت کویر از جاذبه‏های فوق‏العاده منطقه هستند.

رنجبر ادامه داد: جاده منتهی به دشت کویر پس از گذشتن از میان تپه‏های ماسه‏ای به روستاهای زیبای حاشیه کویر می‏رسد، این جاده سپس از میان تشکیلات زیبا و رنگی قبل از دشت کویر گذشته و به دشت کویر و بیابانک منتهی می‏شود.

 

* تپه‏های ماسه‏ای گسترده در رضاآباد و زمان‏آباد

این استاد کویرشناسی افزود: شهرستان شاهرود نیز از نظر جاذبه‏های طبیعی، شرایط فوق‏العاده‌ای دارد و در گردشگری مناطق کویری و بیابانی این شهرستان، جاذبه‏ها پرتعداد هستند.

وی افزود: زیباترین و پرجاذبه‏ترین آنها از نظر علاقه‏مندان به کویر و بیابان را تپه‏های ماسه‏ای گسترده منطقه رضاآباد و زمان‏آباد تشکیل می‏دهند.

رنجبر افزود: برخی دیگر از این‏گونه جاذبه‏ها عبارت از کویرهای نمکی و روستاهای زیبای حاشیه کویر از جمله طرود، مناطق استحصال نمک در طرود و جنوب عباس‏آباد و جاذبه‏های شق و دق بیارجمند هستند.

به گزارش فارس، در راستای روشنگری و توجه خاص و ویژه به موضوع بیابان و بیابان‏زدایی، روز جهانی مبارزه با بیابان‏زایی هر ساله در تاریخ 17 ژوئن، مصادف با 27 خرداد برگزار می‏شود.

امسال، شعار این روز، "خاک سالم زندگی شما را حفظ می‏کند، بیایید تخریب سرزمین را خنثی کنیم" عنوان شده است.

انتهای پیام/ش10/ط4000</TEXT>
</DOC>
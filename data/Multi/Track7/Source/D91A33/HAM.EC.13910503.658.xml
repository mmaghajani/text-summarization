<?xml version="1.0" encoding="utf-8" ?>
<DOC>
<DOCNO>658</DOCNO>
<DATE-TIME>1391/05/03</DATE-TIME>
<CATEGORY>اقتصادی</CATEGORY>
<TITLE>جذب گردشگر با توسعه پرند‌ه‌نگری در تالاب انزلی</TITLE>
<SUMMARY></SUMMARY>
<NARRATIVE></NARRATIVE>
<TEXT>
سفر > گردشگری- گروه محیط‌زیست:
درحالی‌که تالاب انزلی پوشیده از ظروف یک‌بار مصرفی است که توسط گردشگران رها شده و وضعیت بسیار رقت‌باری را برای این تالاب رقم زده است مدیرکل محیط‌زیست گیلان از توسعه پرنده‌نگری و جذب گردشگران برای تماشای پرندگان استان به‌عنوان یکی از برنامه‌های مهم اداره کل محیط‌زیست گیلان خبر می‌دهد.

 امیر عبدوس گفت: گیلان به‌دلیل موقعیت مناسب اکولوژیک و برخورداری از منابع آبی غنی از قبیل تالاب‌ها، آبگیرها، اراضی شالیزاری، استخرهای وسیع پرورش ماهی و آب‌بندان‌های فراوان، یکی از مهم‌ترین زیستگاه‌های پرندگان در خاورمیانه محسوب می‌شود.

وی افزود: سالانه به‌طور میانگین 150هزار پرنده آبزی و کنارآبزی، شامل 368گونه از 524گونه پرنده مهاجر به کشور، تالاب‌های گیلان را برای زمستان گذرانی انتخاب می‌کنند که حدود 20گونه از آنها، نادر و کمیاب هستند. وی با اشاره به اینکه تالاب بین‌المللی انزلی و پارک ملی بوجاق کیاشهر و امیر کلایه در مجموع با بیش از 24هزار هکتار وسعت، از مهم‌ترین زیستگاه‌ها و مناطق حفاظت شده استان هستند که پرندگان از ابتدای فصل مهاجرت- از اوایل مهرماه تا پایان فروردین سال بعد- در آن زمستان‌گذرانی می‌کنند، خاطرنشان کرد: 75درصد زیستگاه‌های پرندگان در استان جزو مناطق شکار ممنوع بوده و شکار پرندگان در آن غیرقانونی است.

مدیرکل حفاظت محیط‌زیست گیلان در گفت‌وگو با ایسنا افزود: در حال حاضر بسیاری از کشورها با برگزاری اکوتورهای پرنده‌نگری درآمدهای بسیار خوبی را کسب و آن را صرف حفظ محیط‌زیست پرندگان منطقه خود می‌کند. توسعه پرنده‌نگری و جذب گردشگران برای تماشای پرندگان استان از برنامه‌های مهم اداره کل محیط‌زیست گیلان است.

وی با اشاره به تکمیل پناهگاه پرنده‌نگری در حیات‌وحش سلکه واقع در شهرستان صومعه‌سرا، اظهار کرد: مسیر پیاده‌روی در ضلع جنوبی سلکه به طول تقریبی 300متر شن‌ریزی شده که به محوطه مبله ختم می‌شود و گردشگران با عبور از این مسیر ضمن آشنایی با روش‌های کشت سنتی برنج در مزارع مجاور با گیاهان بومی منطقه نظیر اقاقیا، بید و لویی آشنا شده و زیستگاه پرندگان کنار آبزی را مشاهده می‌کنند.

وی تصریح کرد: در پایان مسیر، چرخه اکولوژیک موجودات تالابی جهت آشنایی بازدید‌کنندگان بر تابلوها نشان داده شده تا گردشگران با اهمیت نقش موجودات در تالاب آشنا شوند. گرچه ورود سالانه بیش از 150هزار پرنده مهاجر به تالاب‌های گیلان علاوه بر حفاظت از اکوسیستم منطقه، می‌تواند فرصتی برای توسعه صنعت توریسم و گردشگری باشد اما پیش از هرچیز ضروری است که با تمهیداتی زباله‌های سطح تالاب جمع‌آوری شود.</TEXT>
</DOC>
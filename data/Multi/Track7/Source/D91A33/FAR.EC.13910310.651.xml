<?xml version="1.0" encoding="utf-8" ?>
<DOC>
<DOCNO>651</DOCNO>
<DATE-TIME>1391/03/10</DATE-TIME>
<CATEGORY>اقتصادی</CATEGORY>
<TITLE>معاون سازمان میراث فرهنگی خبر داد
راه‌اندازی رادیو و تلویزیون گردشگری / هدف‌گذاری ورود 5/7 میلیون گردشگر خارجی</TITLE>
<SUMMARY>خبرگزاری فارس: معاون گردشگری سازمان میراث فرهنگی، صنایع دستی و گردشگری از راه‌اندازی رادیو و تلویزیون گردشگری در دو ماه آینده خبر داد.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از شیراز، منوچهر جهانیان پیش از ظهر امروز در کارگروه آموزشی معاونان گردشگری کشور اظهار کرد: راه‌اندازی رادیو و تلویزیون گردشگری از اهداف مهم سازمان میراث فرهنگی، صنایع دستی و گردشگری است.

معاون گردشگری سازمان میراث ‌فرهنگی، صنایع دستی و گردشگری اضافه کرد: با تحقق این هدف می‌توان از توانمندی‌ها، ظرفیت‌ها و جاذبه‌های بی‌نظیر موجود در اقصی نقاط کشور برای جذب گردشگران ورودی به کشور در عرصه داخلی و بین‌المللی استفاده کرد.

وی با اشاره به حمایت و پشتیبانی دولت و عزم جدی سازمان میراث فرهنگی برای راه‌اندازی رادیو و تلویزیون گردشگری؛ بر همکاری خوب سازمان صدا و سیما با سازمان میراث فرهنگی تاکید کرد و گفت: صدا و سیما در ایام نوروز در معرفی جاذبه‌های گردشگری، میراث فرهنگی و تمدنی استان‌ها همکاری شایسته‌ای داشته است.

معاون گردشگری سازمان میراث فرهنگی در ادامه ابراز امیدواری کرد که همکاری سازمان صدا و سیما با میراث فرهنگی نقطه عطفی برای راه‌اندازی رادیو و تلویزیون گردشگری باشد.

جهانیان تصریح کرد: امیدواریم تلویزیون گردشگری نیز با حمایت و پشتیبانی دولت و همکاری سازمان صدا و سیما راه‌اندازی شود.

وی تصریح کرد: با راه‌اندازی رادیو و تلویزیون گردشگری به نوعی در راستای اهداف گردشگری، ایجاد اشتغال، درآمدزایی و استفاده از ظرفیت‌ها برای توسعه رونق اقتصادی گام برداشته می‌شود.

معاون گردشگری سازمان میراث فرهنگی در ادامه با اشاره به اولویت معاونت گردشگری سازمان میراث فرهنگی، صنایع دستی و گردشگری اضافه کرد: هدف‌گذاری صنعت گردشگری کشور در سال جدید دستیابی به آمار ورودی 7.5 میلیون گردشگر خارجی به کشور است.

وی گفت: برای این مهم کارگروه‌های تخصصی در کشور تشکیل شده است تا به صورت مستمر و کارشناسی در راستای تحقق این امر برنامه‌ریزی کنند، ضمن اینکه این ستاد به زودی در تمام استان‌ها تشکیل می‌شود.

جهانیان تصریح کرد: ‌ایران اسلامی با برخورداری از جاذبه‌های زیبا و منحصر به فرد طبیعی و تاریخی، توان و قابلیت بالایی در حوزه جذب گردشگر خارجی از کشورهای مختلف دنیا را داراست و رشد و توسعه صنعت گردشگری به همکاری و همراهی تمام دستگاه‌های اجرایی و برنامه‌ریزی و تلاش در عرصه بین‌المللی بستگی دارد.

وی نقش رسانه‌ها در معرفی جاذبه‌های گردشگری کشور را بسیار مهم و موثر دانست و خواستار توجه بیشتر آن‌ها به صنعت گردشگری در راستای توسعه تمام‌جانبه کشور شد.

وی همچنین با اشاره بیانات مقام معظم رهبری و نامگذاری سال 91 با عنوان تولید ملی، حمایت از کار و سرمایه ایرانی خاطرنشان کرد: سازمان میراث فرهنگی، صنایع دستی و گردشگری نیز در این راستا و با توجه به ظرفیت‌های بی‌شمار گردشگری در کشور وارد عمل می‌شود.

جهانیان افزود: گسترش، حمایت و معرفی صنایع دستی، گردشگری و زیارتی گامی موثر در راستای ایجاد اشتغال، تولید و درآمد ملی و تحقق فرمایشات مقام معظم رهبری مبنی بر تولید ملی، حمایت از کار و سرمایه ایرانی بوده که از سوی این سازمان با جدیت پیگیری می‌شود.

این مقام مسئول از راه‌اندازی ستاد گردشگری علایق ویژه نیز خبر داد و گفت: به منظور پربار شدن ستاد گردشگری علایق ویژه از دانشجویان و اساتید متخصص برای برنامه‌ریزی و سازماندهی استفاده شده است.

جهانیان در بخش دیگری از سخنان خود با اشاره به تقویت زیرساخت‌های گردشگری در جزیره بوموسی تصریح کرد: در حال حاضر 30 میلیارد ریال اعتبار به منظور تقویت زیرساخت‌های گردشگری در جزیره بوموسی اختصاص داده شده و تا پایان سال 70 میلیارد دیگر نیز به این جزیره همیشه ایرانی اختصاص می‌یابد.

وی سپس با اشاره به روستاهای هدف گردشگری ادامه داد: 465 روستای هدف گردشگری در کشور وجود دارد که این تعداد تا پایان سال به 100 روستا افزایش می‌یابد.

این مقام مسئول افزود: تاکنون در 30 روستای هدف گردشگری زیرساخت‌های گردشگری فراهم شده است.

معاون گردشگری سازمان میراث فرهنگی، صنایع دستی و گردشگری در ادامه از راه‌اندازی ستاد سفرهای تابستانی خبر داد و اظهار کرد: ستاد سفرهای تابستانی تشکیل شده است و معاونان گردشگری در استان‌ها نیز طی 10 روز آینده باید برنامه‌های خود را ارائه دهند چراکه قرار است در تابستان نیز مانند ایام نوروز به مسافران خدمات ارائه شود.

به گفته جهانیان تا پایان سال 2014 هر سال 34 نمایشگاه بین‌المللی برگزار می‌شود که ایران در این نمایشگاه‌ها شرکت می‌کند؛ این در حالی است که در هفته گردشگری نیز بیش از 10 نمایشگاه بین‌المللی در ایران برگزار می‌شود.

به گزارش فارس، کارگاه آموزشی معاونان گردشگری کشور به مدت سه روز در شیراز در حال برگزاری است.

انتهای پیام/ز10/ض1002</TEXT>
</DOC>
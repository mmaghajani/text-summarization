<?xml version="1.0" encoding="utf-8" ?>
<DOC>
<DOCNO>650</DOCNO>
<DATE-TIME>1391/03/10</DATE-TIME>
<CATEGORY>اقتصادی</CATEGORY>
<TITLE>مدیر دفتر توسعه گردشگری کشور خبر داد
روادید ایران با 60 کشور دنیا لغو خواهد شد</TITLE>
<SUMMARY>خبرگزاری فارس: مدیر دفتر توسعه گردشگری سازمان میراث فرهنگی، صنایع دستی و گردشگری گفت: به منظور افزایش ورود گردشگر خارجی به کشور روادید 60 کشور لغو می‌شود.</SUMMARY>
<NARRATIVE></NARRATIVE>
<TEXT>
به گزارش خبرگزاری فارس از شیراز، لادن جعفری تهرانی بعدازظهر امروز در کارگروه آموزشی معاونان گردشگری کشور اظهار کرد: با توجه به اینکه یکی از اهداف و اولویت‌های اصلی معاونت گردشگری این سازمان در سال جاری جذب 7.5 میلیون گردشگر خارجی است تشکیل کارگروه‌های تخصصی نیز از جمله موضوعاتی بوده که با جدیت پیگیری می‌شود.

مدیر دفتر توسعه گردشگری سازمان میراث فرهنگی، صنایع دستی و گردشگری گفت: هدف از تشکیل این کارگروه‌های تخصصی رفع مشکلات زیرساختی و زیربنایی در کشور و فعالیت در آن سوی مرزها به منظور ورود گردشگران خارجی است.

وی با تاکید بر توسعه حمل و نقل مرزهای رسمی و توسعه نظارت بر حمل و نقل هوایی، ریلی، دریایی و ... افزود: نظارت بر بازارچه‌های مرزی و صنایع دستی از جمله مواردی است که با حساسیت و جدیت در دست اجرا قرار دارد.

تهرانی افزود: در هفته آینده تعدادی کارشناس از سازمان میراث فرهنگی و گردشگری کشور به استان‌های مرزی به منظور شناسایی موانع و مشکلات اعزام می‌شوند.

وی در ادامه از توسعه گردشگری دریایی و ورزشی خبر داد و با اشاره به تشکیل کارگروهی در این راستا اضافه کرد: در این کارگروه سعی می‌کنیم شرایط و زیرساخت‌های گردشگری به گونه‌ای مهیا شود که تیم‌های ملی سایر کشورها زمان مسابقه با تیم ملی ایران در رشته‌های مختلف به همراه هوادارانشان وارد ایران شوند.

وی گفت: در بخش توسعه گردشگری دریایی خواستار ایجاد قوانینی به منظور حذف مالیات مربوط به گمرکات هستیم.

مدیر دفتر توسعه گردشگری سازمان میراث فرهنگی، صنایع دستی و گردشگری لغو روادید با 60 کشور دنیا را یکی از راه‌های جذب گردشگر به کشور دانست و افزود: این برنامه را در دستور کار داریم و وزیر امور خارجه نیز به طور جدی پیگیر است؛ کارهای مقدماتی شروع شده و در حال حاضر بحث روادید فرودگاهی و همین‌طور تسریع در صدور روادید را عملیاتی می‌کنیم.

وی گفت: حذف روادید 60 کشور به ورود گردشگر خارجی رشد چشمگیری می‌بخشد ضمن اینکه پیگیری‌های لازم در این مورد توسط سازمان میراث فرهنگی، صنایع دستی و گردشگری از طریق وزارت امور خارجه در حال انجام است.

تهرانی با بیان اینکه ایران از لحاظ اکوتوریسم یا طبیعت‌گردی در جایگاه مهمی قرار دارد، گفت: در این راستا باید با تسهیل ورود گردشگر و شناساندن موقعیت‌های طبیعت‌گردی این بخش از گردشگری را در کشور توسعه دهیم.

به گفته وی با لغو این روادید سفرهای خارجی به کشور به ویژه شهرهای زیارتی مانند مشهد، قم و شیراز رونق می‌یابد.

مدیر دفتر توسعه گردشگری سازمان میراث فرهنگی، صنایع دستی و گردشگری ایجاد انگیزه برای تور اپراتورهای خارجی و داخلی را نیز از جمله موضوعاتی دانست که با تشکیل کارگروه‌های تخصصی مورد بررسی قرار می‌گیرد.

وی تصریح کرد: کارگروه توسعه بازار، تبلیغات و استقرار دفاتر اطلاع‌رسانی در فرودگاه‌های بین‌المللی کشور از دیگر موضوعات مهمی به شمار می‌رود که در حال پیگیری است و به زودی به نتیجه می‌رسد.

وی در پایان با اشاره به شعار امسال هفته گردشگری که "گردشگری و انرژی پایدار، تقویت و تحکم توسعه پایدار" است، اظهار کرد: باید تمام سعی خودمان را برای معرفی ایران به سایر کشورها به منظور افزایش تعداد ورود گردشگران خارجی به کار گیریم.

به گزارش فارس، کارگاه آموزشی معاونان گردشگری کشور به مدت سه روز در شیراز در حال برگزاری است.

انتهای پیام/ز10/ض1002</TEXT>
</DOC>
<?xml version="1.0" encoding="utf-8" ?>
<DOC>
<DOCNO>656</DOCNO>
<DATE-TIME>1391/04/17</DATE-TIME>
<CATEGORY>اقتصادی</CATEGORY>
<TITLE>بفرماييد يك پرس «گردشگري نوستالژيك»</TITLE>
<SUMMARY>جام جم آنلاين: يكي از انواع گردشگري كه براساس زنده شدن خاطرات گردشگران شكل مي‌گيرد،‌ «گردشگري نوستالژيك» است. اين در حالي است كه با وجود ظرفيت بالقوه، استفاده‌ي مطلوبي در كشور ما از اين نوع گردشگري نشده است. </SUMMARY>
<NARRATIVE></NARRATIVE>
<TEXT>
حميد ضرغام استاد دانشگاه  با بيان اين مطلب توضيح داد: به‌دنبال توسعه‌ي گردشگري بعد از جنگ جهاني دوم كه بيشتر منافع اقتصادي را در نظر داشت‌، كشور ما كم‌كم متوجه زيان‌هاي ناشي از حضور انبوه گردشگران شد. به همين دليل، به اين فكر افتادند كه شكل‌هاي ديگري از گردشگري را جايگزين گردشگري انبوه كنند. به اين ترتيب، گردشگري پايدار مورد توجه قرار گرفت در اين دوره، بنا بر نوع فعاليت گردشگران و تسهيلات و خدماتي كه نياز داشتند، گردشگري به انواع مختلفي مانند گردشگري ورزشي‌، تفريحي‌، تاريخي‌، روستايي و ... تقسيم شد.

او با بيان اين‌كه يكي از اين انواع‌، گردشگري نوستالژيك است، ادامه داد: اين شكل از گردشگري خاطره‌ها را زنده مي‌كند. البته اين عنوان به‌دليل تمايل گردشگران اطلاق شده است و مانند ديگر انواع گردشگري به امكانات و تسهيلات مناسب نياز دارد.

او درباره‌ي ظرفيت‌هاي توسعه‌ي گردشگري نوستالژيك، تأكيد كرد: كشور ما به‌لحاظ منابع، براي توسعه‌ي اين نوع گردشگري بسيار غني است. مثلا به‌دليل مهاجرت تعداد زيادي از ايرانيان به خارج از كشور،‌ بسياري از هم‌وطنان مشتاق ديدن سرزمين آبا و اجدادي‌شان هستند. همچنين ديدن مناطق عملياتي دفاع مقدس در زمره‌ي گردشگري نوستالژيك است. به علاوه، كشورهايي كه از ايران جدا شده‌اند، ايران را به‌عنوان سرزمين مادري قبول دارند.

ضرغام در پاسخ به اين پرسش كه آيا استفاده‌ي مناسبي از ظرفيت گردشگري نوستالژيك در ايران شده است؟ گفت: متأسفانه در حد شايسته، نه سرمايه‌گذاري براي اين مسأله شده و نه برنامه‌اي داشته‌ايم، اگر هم برنامه‌اي بوده، به همت بخش خصوصي بوده و اقدامي توسط سازمان‌ها و مسؤولان انجام نشده است.

اين مدرس رشته‌ي مديريت جهانگردي مزيت‌هاي اين نوع گردشگري را بسيار زياد دانست و اظهار كرد: متقاضيان به‌خاطر شناختي كه از مكان مورد بازديد دارند، توقع‌شان كمتر است.

او تنظيم برنامه‌هاي مدون را براي خنثا كردن زيان‌هاي ناشي از حضور غريبه‌ها مؤثر دانست و تأكيد كرد: گردشگران نوستالژيك به‌لحاظ كمتر آسيب رساندن به محيط و از نظر اخلاق اجتماعي، گردشگران مناسب‌تري براي ايران دانست.

وي حضور سربازان ويتنامي و وابستگان آن‌ها در ويتنام را از نمونه‌هاي موفق در اين نوع گردشگري ارزيابي و بيان كرد: نه‌تنها در آمريكا، بلكه در همه‌ي دنيا اين مسأله حالت سمبليك پيدا كرده است.

ضرغام در پايان با اشاره به حماسه‌ي هشت سال دفاع مقدس، اضافه كرد: جهان مشتاق است ببيند، اين چه ملتي است كه توانسته در برابر همه‌ي جهان مقاومت كند و استقلال خود را از دست ندهد؛ اما تا كنون در اين زمينه، سرمايه‌گذاري مناسبي نشده و تبليغات هم فقط داخلي بوده است. </TEXT>
</DOC>
<?xml version="1.0" encoding="utf-8" ?>
<DOC>
<DOCNO>659</DOCNO>
<DATE-TIME>1391/05/03</DATE-TIME>
<CATEGORY>اقتصادی</CATEGORY>
<TITLE>كوير؛ جغرافياي گمشده گردشگري در ايران
سفر به سرزمين قصرها و كلوت‌ها</TITLE>
<SUMMARY></SUMMARY>
<NARRATIVE></NARRATIVE>
<TEXT>
نخستين روز از دومين هفته نوروز 1391، پس از توقف يكروزه در شهر كرمان، همراه راهنماي معدن‌شناسي كه سال‌هاست خاك كوير خورده و شب و روزهاي زيادي را در آن بيتوته كرده راهي كويري‌ترين نقطه ايران شديم. كويري به نام لوت با 8000 كيلومترمربع مساحت كه از سوي شمال به كلوت‌هاي نهبندان ـ كرمان و رشته كوه بوبك منتهي مي‌شود.

جايي كه تا چشم كار مي‌كند جاده است و جاده و بوته‌هاي بلند و پرابهت گز كه اگر بهار باشد و همراه باد و توفان‌هاي موسمي اين منطقه راهي كوير شده باشي رقص زيباي اين بوته‌زارهاي بلند ميان گرد و غبار شن‌آلود گاهي به توفاني وسيع و دامنه‌دار تبديل مي‌شود، توفاني كه ناخواسته مجبورت مي‌كند اتومبيل را دقايقي كنار جاده پارك كني و بي‌هيچ مقاومتي زير هيبت تدريجي اين توفان‌ها مدفون شوي تا هواي متغير اين خطه خود به خود آرام گيرد.

نكته جالب اين است كه اين دفن طبيعي، معمولا نگراني به دل اهالي بومي اين منطقه راه نمي‌دهد و آنها اغلب مي‌دانند كه هواي ناآرام اين منطقه تا دقايقي ديگر راه زندگي را از ميان شن‌هاي انباشته به رويشان مي‌گشايد.

هوا آرام آرام روشن مي‌شود و ما كم‌كم به سرزمين زيباي كلوت‌ها نزديك مي‌شويم. شهري بنا شده از ماسه و شن كه گويي ماه‌ها و سال‌ها طول كشيده تا معماراني زبده، سازه‌هايي اينچنين زيبا و وهم‌آميز بنا كنند. تنهايي و سكوت پر راز و رمز، نخستين درك غريبي است كه به محض ورود به اين سرزمين پرجاذبه به تو دست مي‌دهد، انگار اينجا كوير نيست؛ سياره‌اي است بدون سكنه، با جاذبه و ترسي توامان...

جاذبه‌اي به نام كلوت

شايد براي شما هم جالب باشد كه بدانيد كلوت چيست و چگونه به مرور زمان قصرهايي از جنس كلوت از بهشت شهداد سر بيرون آورده‌اند؟ كلوت به عوارضي طبيعي و جغرافيايي گفته مي‌شود كه در اثر ساز و كار شگفت‌انگيز آب و باد و فرسايش زمين، در بخش مركزي و جنوب شرق ايران پديد آمده است. محمد داوودي كه در حوزه اكتشاف معدن تجارب تحقيقاتي فراواني دارد در اين‌باره توضيح مي‌دهد: كلوت‌هاي نهبندان كه طي فرسايش چند ميليون سال در حاشيه كوير لوت ايران به‌وجود آمده است يكي از بزرگ‌ترين عارضه‌هاي طبيعي كلوخي دنيا به شمار مي‌رود كه در پهنه‌اي به وسعت 80 در 145 كيلومتر از غرب بيابان لوت و در حاشيه محور نهبندان به كرمان قرار گرفته است. به گفته او، اين سازه‌هاي غول‌پيكر با ارتفاع 1086متر از سطح دريا مانند قلعه‌اي است كه پابرجا ايستاده تا از كوير محافظت كند.

به گفته اين كارشناس، كلوت‌هاي اين منطقه با يك ‌هزار و 134 هكتار وسعت به عنوان زيباترين كلوت‌هاي دنيا در كويرلوت كه خود يكي از گرم و خشك‌ترين بيابان‌هاي دنياست قرار دارد.

شهر ارواح با قصرهاي باشكوه

احساس بيكرانگي مي‌كني؛ گويي تو ذره‌اي هستي ذوب شده در اقيانوس گرم آفرينش، رقص زيبا و مواج شن‌ها در دالان‌هاي پرپيچ و خم كلوت‌هاي كوير مانند تصوير زيباي شهري قديمي است كه گرفتار باران‌هاي ريز و مداوم بهاري شده و تو در حالي كه از اين زيبايي رعب‌آور به وجد آمده‌اي، خود را در كوچه پس كوچه‌هاي اين قلعه عظيم و متروكه تنها مي‌يابي. احساس ترس مي‌كني، اما ترسي شيرين و مبهم...

دكتر آلفونس گابريل، محقق ايران‌شناس اتريشي كه سال‌هاي 1933 و 1937 سفرهاي متعددي به كويرهاي ايران كرده است در توصيف ديدار خود از كوير ايران مي‌نويسد: : «وقتي سايه ابرها روي كلوت‌ها مي‌افتد، انسان برج و باروهاي كنگره‌اي را به ياد مي‌آورد. كوير كسي را كه يكبار گرفتار افسونش شود ديگر هرگز رها نخواهد كرد.» اما جذاب‌ترين پرده نمايش جادويي كوير، سراب است. سراب در واقع خيال ديدن بركه‌هاي پرآب است وقتي تشنه‌اي و زير تابش عطشناك خورشيد كوير راه مي‌روي، اما اينجاي كوير كه مي‌ايستي بي‌آن‌كه احساس تشنگي كني، حركت سراب‌ها در دوردست اين شهر خيال‌انگيز، تخيلت را به اوج مي‌رساند، گويا از دور به تماشاي صدها كشتي و قايق بر آب شناور نشسته‌اي.

ستاره‌اي به نام شهداد

اين اشكال مخروطي و بوم رنگ زيباي كلوت‌ها در حالي كه مي‌تواند بسياري از طبيعت‌گردان را از سراسر جهان به خود جلب كند و در حوزه گردشگري ايران، فرصتي خارق‌العاده به شمار آيد، اما همچنان براي عموم مردم علاقه‌مند ناشناخته مانده است. اداره ميراث فرهنگي استان شهداد را ستاره كوير ناميده است و كمپ‌هاي برپا شده اين منطقه از ديدني‌هاي جالبي است كه هر مسافري را به ماندن ترغيب مي‌كند، اما به گفته اين پژوهشگر حوزه گردشگري، اين فقط ابتداي راه است.

گردشگري كوير كرمان هرچند سفري يكروزه محسوب مي‌شود، اما طي سال‌هاي اخير با احداث كمپي كپري در حاشيه جاده شهداد ـ نهبندان و استقرار امكانات مناسب در اين محور زمينه گردشگري، را در اين منطقه كه از امنيت بسيار مطلوبي نيز برخوردار است به وجود آورده است.

خاك كوير پاك است

اگر در آغاز بهار راهي اين منطقه شده باشي، تك و توك بوميان شتر به دستي را مي‌بيني كه در سايه كلوت‌ها به انتظار مسافراني نشسته‌اند، كه هواي شترسواري آنها را به سمت كلوت‌ها كشانده است. رزاق،مرد سيه چرده زاهداني كه با لباس بلوچي به همراه پسر و برادرش، شترانش را به اين سو و آن سو مي‌كشاند در حالي كه با پاهايي برهنه شن‌هاي داغ كوير را دوره مي‌كند، افسار شتر را به دست پسرش مي‌دهد و مي‌گويد: سواري نمي‌كنيد؟! اين شتر اهلي است، ترس ندارد! من خودم شما را تا پشت كلوت‌ها مي‌برم. دنيا رو اگه از نوك كلوتا ببيني يه رنگ ديگه‌اي است خانم... و من مبهوت اين رهايي و پابرهنگي بوميان كويرم كه چه بي‌ترس و دلهره روي ماسه‌هاي داغ راه مي‌روند. كمي دورتر دختر بچه خردسالي را مي‌بينم كه با خنده‌هاي بلند همراه مادرش روي ماسه‌هاي داغ كوير نشسته و بازي مي‌كند.

از رزاق مي‌پرسم كه شما از گزندگان و جانواراني كه در اين بيابان هستند نمي‌ترسيد كه اين‌طور بي‌دغدغه، با پاي برهنه روي شن‌ها راه مي‌رويد؟ او مي‌گويد: نه خانم اين خاك از شن‌هاي كف دريا هم پاك‌تره، اينجا آنقدر حرارت بالاست كه هيچ جونوري نمي‌تونه زنده بمونه!

محققان مي‌گويند در اين منطقه هيچ موجود زنده‌اي حق حيات ندارد. آخرين تحقيقات زمين‌شناسي نشان مي‌دهد كه دماي هوا در حاشيه كلوت‌ها به سمت كوير لوت آنقدر افزايش مي‌يابد كه آثار حيات كاملا محو مي‌شود و حتي باكتري‌ها هم نمي‌توانند در اين سرزمين پرحرارت زندگي كنند. مينو شاهرخي در توضيح اين وضع مي‌گويد: شاهد اين ادعا كشف جسد گوساله‌اي در حاشيه كوير لوت بود كه پس از گذشت سال‌ها به دليل حرارت بالاي منطقه خشك شده، اما هيچ‌گونه پوسيدگي در بدن اين حيوان ديده نشده است.

در اين منطقه در فصل تابستان دمايي معادل 63 درجه سانتي‌گراد رسما ثبت شده، در حالي كه گرم‌ترين نقطه جهان در بيابان‌هاي ليبي با حرارت 57 درجه سانتي‌گراد ثبت شده است. مردمان محلي شهداد در اوج گرماي تابستان، در چاله مركزي كوير لوت كه گندم بريان نام دارد، دماي هوا را تا 70 درجه نيز لمس مي‌كنند، به گونه‌اي كه به گفته رزاق، تابستان كه مي‌شود وقتي كاسه پرآبي را روي زمين بگذاري براحتي مي‌تواني ظرف مدت كوتاهي شاهد گرم شدن و به جوش آمدن آب باشي.

رزاق شتر را روي زمين مي‌نشاند و من با ترس سوارش مي‌شوم، بلند كه مي‌شود انگار روي موج‌هاي ناآرام دريا سوار شده‌ام، هيجان عجيبي دارد تماشاي كوير از روي اين بام‌هاي بلند؛ از اين نقطه كلوت‌ها درست مانند ديواره‌هاي نامنظم قلعه‌اي بزرگ است كه به تازگي از زير زمين كشف شده‌اند.

حالا خوب مي‌فهمم چرا ساربان بلوچ و پسرهايش با پاهاي برهنه روي شن‌ها راه مي‌رفتند و چرا دختر كوچك سبزه روي كرماني روي اين فرش نرم و طلايي كوير غلت مي‌زد و بي‌دلهره مي‌خنديد. اينجاي زمين كه مي‌ايستي گويي تو براده‌اي كوچك هستي در مركز جاذبه‌هاي بي‌انتهاي هستي.

وجيهه اميرخاني</TEXT>
</DOC>
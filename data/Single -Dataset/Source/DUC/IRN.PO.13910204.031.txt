به گزارش ایرنا از مالزی، مالزین اینسایدر در گزارش خود تاكید كرد كه ایران ساخت یك نسخه از پهپاد جاسوسی آمریكا را كه سال گذشته آن را تصاحب كرد، آغاز كرده است.

این پایگاه خبری در ادامه گزارش خود نوشته است: ایران اعلام كرده كه مهندسان این كشور در آخرین مراحل رمز گشایی از اطلاعات حساس پهپاد جاسوسی آمریكایی هستند كه سال گذشته به دست نیروهای ایرانی افتاده است.

مالیزین اینسایدر به نقل از امیر علی حاجی زاده فرمانده نیروی هوایی سپاه پاسداران می نویسد: مهندسان ایرانی به اطلاعات كاملی از اجزا و برنامه های این پرنده دست یافته اند.

این پایگاه خبری خاطرنشان می كند: ارتش ایران به موفقیت های زیادی در زمینه ساخت تجهیزات دفاعی دست یافته و در زمینه مهندسی صنایع نظامی نیز پیشرفت های قابل توجهی داشته است.

به نوشته این پایگاه خبری مالزیایی، هواپیمای جاسوسی بدون سرنشین 'آر كیو 170' از سال 2010 از سوی نیروهای آمریكایی مستقر در افغانستان برای شناسایی مناطق عملیاتی این نیروها در افغانستان و پاكستان بكار گرفته شده است.

این گزارش حاكی است، مقامات نظامی ایران همچنین اعلام كرده اند كه تقاضاهای متعددی را از سوی برخی از كشورها از جمله چین و روسیه برای دستیابی به اطلاعات این هواپیمای جاسوسی دریافت كرده اند. 

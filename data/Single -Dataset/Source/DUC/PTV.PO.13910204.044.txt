ناظران سازمان ملل روز يک‌شنبه (۳ ارديبهشت، ۲۲ آوريل) از شهر "رستن" در استان حمص در مرکز سوريه، شهر حمص، مرکز اين استان و شهر حما، مرکز استان حما در غرب اين کشور بازديد کردند.

اين نخستين بار نيست که گروهي از ناظران سازمان ملل از حمص بازديد مي‌کنند. ناظران سازمان ملل روز شنبه (۲ ارديبهشت، ۲۱ آوريل) نيز از مناطق مختلفي از اين شهر از جمله محله "بابا عمرو" بازديد کرده بودند.

شهر حمص، مرکز استان حمص در ماه‌هاي اخير صحنه درگيري شديد ميان نيروهاي دولتي و گروه‌هاي مسلح بوده است. سوريه از اواسط مارس ۲۰۱۱ شاهد وقوع ناآرامي‌هايي‌بوده است.

اجراي آتش بس در سوريه بخشي از طرح صلح ۶ ماده اي کوفي عنان، فرستاده سازمان ملل و اتحاديه عرب است که ماه مارس به دمشق پيشنهاد شد.

از ۱۲ آوريل و هم‎زمان با اجراي آتش بس در سوريه، آرامش به بسياري از نقاط اين کشور بازگشته است، گرچه گزارش‌ها از وقوع درگيري‌هاي پراکنده در برخي از نقاط حکايت مي‌کند.

به گفته احمد فوزي، سخنگوي عنان، در حال حاضر ۷ ناظر سازمان ملل در سوريه به سر مي‌برند و اين تعداد با ورود ۲ ناظر ديگر در روز دوشنبه (۴ ارديبهشت، ۲۳ آوريل) به ۹ نفر افزايش مي‌يابد.

نخستين گروه از ناظران سازمان ملل ۱۶ آوريل به دمشق وارد شدند. ماموريت اين ناظران بر اساس قطعنامه ۲۰۴۲ شوراي امنيت سازمان ملل که ۱۴ آوريل تصويب شد، مورد تاييد قرار گرفته بود.

اعضاي شوراي امنيت سازمان ملل ۲۱ آوريل به اتفاق آرا، قطعنامه‎اي را تصويب و با اعزام ۳۰۰ ناظر به سوريه موافقت کردند.

کوفي عنان تصويب اين قطعنامه براي اعزام ۳۰۰ ناظر به سوريه را "لحظه اي سرنوشت ساز براي ايجاد ثبات در اين کشور" دانست. 

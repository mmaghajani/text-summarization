اين تحريم‌هاي جديد شامل محدوديت در صادرات کالاهاي لوکس به سوريه مي‌شود.

يکي از مقامات اتحاديه اروپا که نامش در اين گزارش ذکر نشده است، گفت: "اين تحريم ها عليه سوريه اعمال خواهد شد."

تصميم براي اعمال تحريم‌هاي جديد عليه سوريه در آستانه برگزاري نشست وزيران امور خارجه اتحاديه اروپا که قرار است روز دوشنبه (۵ ارديبهشت) در لوگزامبورگ برگزار شود، اتخاذ شده است.

با این حال، يکي ديگر از مقامات اتحاديه اروپا گفت، هنوز درباره شدت اين تحريم‌ها تصميم‌گيري نشده است.

تحريم‌هاي جديد، چهاردهمين دور تحريم‌هاي اتحاديه اروپا عليه سوريه محسوب مي‌شود. 

این اتحاديه در تاريخ ۲۳ مارس همسر، مادر، خواهر و ۹ تن از اعضاي خانواده بشار اسد، رئيس جمهور سوريه را از سفر به اروپا منع کرد.

این در حالی است که، روسيه در آستانه اعمال تحريم‌هاي جديد اروپا عليه سوريه، ضمن انتقاد از اين تصميم، آن را "غير قابل قبول" خوانده است. 

الکساندر لوکاشويچ، سخنگوي وزارت امور خارجه روسيه در تاريخ بيستم آوريل گفت: "موضع ما در قبال اين تحريم‌ها به خوبي مشخص است."

لوکاشويچ گفت: "اين تحريم ها را از منظر قوانين بين‌المللي غيرقابل قبول مي‌دانيم."

همچنين اين تحريم‌ها در حالي اعمال خواهد شد که چندين تن از ناظران سازمان ملل با حضور در سوريه، بر روند آتش‌بس اعلام شده از تاريخ دوازدهم آوريل، نظارت مي‌کنند. 

اولين گروه از ناظران سازمان ملل در تاريخ ۱۶ آوريل وارد دمشق شدند. اين ناظران پس از تصويب قطع‌نامه ۲۰۴۲ شوراي امنيت سازمان ملل در تاريخ چهاردهم آوريل، عازم سوريه شدند. 

در ادامه، شوراي امنيت سازمان ملل در تاريخ ۲۱ آوريل تشکيل جلسه داد و اعضاء به اتفاق آراء قطع‌نامه ۲۰۴۳ را به منظور اعزام ۳۰۰ ناظر بين‌المللي به سوريه تصويب کردند. 

سرگئي لاوروف، وزير امور خارجه روسيه در تاريخ ۱۷ آوريل گفت: "برخي کشورها و برخي نيروهاي خارجي نمي‌خواهند تلاش‌هاي صلح‌طلبانه شوراي امنيت به نتيجه برسد."

سوريه از اواسط ماه مارس ۲۰۱۱ صحنه ناآرامي است؛ در اين درگيري‌ها تاکنون شماري زيادي از مردم از جمله نيروهاي امنيتي به دست شورشیان مسلح کشته شده‌اند. 

به گزارش ایرنا، وزیر خارجه انگلیس گفت: من امروز با 'شیخ خالد بن حمد بن محمد آل خلیفه' وزیر خارجه بحرین تلفنی گفت و گو كردم تا نگرانی خود را درباره خشونت های بحرین به وی اعلام كنم.

وی افزود: من همچنین خواستار خویشتنداری در برخورد با اعتراضات از جمله در جریان مسابقات اتومبیلرانی فرمول 1 شدم و بر ضرورت حصول پیشرفت بیشتر در اجرای اصلاحات سیاسی تاكید كردم.

هیگ بدون محكوم كردن و حتی انتقاد از رژیم آل خلیفه گفت: دولت انگلیس از اصلاحاتی كه در بحرین در جریان است حمایت می كند و خواهان كمك به ارتقای این اصلاحات است.

'ما بویژه خواستار این هستیم كه پیشنهادات كمیسیون مستقل تحقیق (كمیسیونی كه سال گذشته توسط رژیم تشكیل شده بود) به طور كامل اجرا شود و افراد مسئول در نقض حقوق بشر مورد حسابكشی قرار بگیرند.'

وزیر خارجه انگلیس افزود: ما همچنین خواستار آزادی زندانیانی كه توسط دادگاه های نظامی محكوم شده اند، هستیم و از همه طرف ها می خواهیم كه از خشونت ورزی خودداری كنند و برای ثبات بلند مدت بحرین وارد مذاكرات سیاسی سازنده و فراگیر شوند.

بر اساس گزارش منابع خبری سركوب معترضان بحرینی طی روزهای اخیر و همزمان با برگزاری مسابقات اتومبیلرانی فرمول 1 تشدید شده و شب گذشته یكی از معترضان نیز در جریان سركوب های نیروهای امنیتی، جان باخت.

روز گذشته دهها نفر از نمایندگان پارلمان انگلیس از جمله 'اد میلیبند' رهبر حزب كارگر خواستار لغو مسابقات اتومبیلرانی در بحرین شدند.

رهبر حزب كارگر انگلیس بویژه از دیوید كامرون نخست وزیر انگلیس خواست كه در قبال این موضوع موضعگیری كند و خواستار لغو مسابقات اتومبیلرانی در بحرین شود، ولی كامرون در پاسخ گفت: برگزاری این مسابقات در بحرین یك تصمیم ورزشی است و دولت نباید در آن دخالت كند.

نخست وزیر انگلیس همچنین بار دیگر از رژیم دیكتاتور بحرین حمایت كرد و افزود: بحرین، سوریه نیست و مقامات آن كشور اصلاحاتی را آغاز كرده اند كه ما هم از آن اصلاحات حمایت می كنیم.

این در حالی است كه فعالان حقوق بشر بحرین بارها تاكید كرده اند هیچ تغییری در رفتار رژیم آل خلیفه به وجود نیامده و سركوب، شكنجه و نقض حقوق بشر همچنان ادامه دارد.

سازمان عفو بین الملل نیز در هفته جاری در گزارشی از ادامه بحران حقوق بشری در بحرین خبر داد و از برگزاری مسابقات اتومبیلرانی فرمول 1 در منامه در چنین شرایطی انتقاد كرد.

این سازمان مستقر در لندن گفت: در حالی كه بحرین برای برگزاری مسابقات فرمول 1 آماده می شود، چشم جهانیان بر آن كشور دوخته شده است. هیچ كس نباید این فریب را بخورد كه بحران حقوق بشری در بحرین خاتمه یافته است.

سازمان عفو بین الملل تاكید كرد: مقامات بحرینی در ماه های اخیر با اقدامات تبلیغی خود بیشتر به فكر بازسازی وجهه ظاهری دولت بوده اند تا انجام اصلاح واقعی سیاسی و رعایت حقوق بشر. آنان بسیار علاقه مند هستند كه بحرین را كشوری با ثبات و امن جلوه دهند تا از انتقادات بین المللی علیه خود بكاهند.

این سازمان افزود: برگزاری این مسابقات در بحرین در واقع این خطر را دارد كه دولت از این رویداد ورزشی به عنوان نشانه ای از عادی شدن اوضاع بحرین (سوء) استفاده كند.

عفو بین الملل تاكید كرد: 'اعتراضات ضددولتی در آستانه برگزاری مسابقات فرمول 1 توسط نیروهای پلیس ضدشورش با خشونت سركوب می شود.'

مراحل مقدماتی و تمرینی مسابقات جنجالی فرمول 1 از دیروز در بحرین آغاز شده و قرار است مسابقه اصلی روز یكشنبه برگزار شود. 

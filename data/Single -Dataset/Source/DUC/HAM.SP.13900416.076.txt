وزنه برداران 105+ ایران در رقابت‌های وزنه‌برداری قهرمانی جوانان جهان 2011 مالزی 2 مدال طلا و نقره مجموع را به خود اختصاص دادند.

روز پایانی سی و هفتمین دوره رقابت‌های وزنه‌برداری قهرمانی جوانان جهان 2011 مالزی با کسب دیگر در حرکات یکضرب دسته 105+ برای کشورمان همراه شد.

در این دسته ایران دو نماینده داشت. بهادر مولایی قبل از برگزاری این رقابت با مجموع 395 کیلوگرم بالاتر از دیگر رقبا و علیرضا کاظمی‌نژاد با رکورد ورودی 375 کیلوگرم در مکان سوم قرار داشت و از آنجایی که کسب مدال توسط این دو وزنه بردار نیز می‌توانست ایران را در پایان رقابت‌ها بالاتر از سایر رقیبان نگه دارد، این دو تمام تلاش خود را برای کسب مدال و بیشترین امتیاز به خرج دادند.

رقابت دسته 105+ با حضور 11 وزنه بردار آغاز شد. بهادر مولایی با وزنه درخواستی 167 و علیرضا کاظمی‌نژاد با وزنه درخواستی 163 به ترتیب در مکان‌های اول و سوم قرار داشتند.

کاظمی‌نژاد اولین وزنه درخواستی را بالای سر برد و برای حرکت دوم درخواست وزنه 169 کیلویی را کرد. مولایی نیز درخواست اول خود یعنی وزنه 167 کیلویی را مهار کرد و برای حرکت دوم 173 کیلوگرم را خواستار شد.

در حرت دوم یکضرب، کاظمی نژاد از پس وزنه 169 کیلویی هم برآمد و 172 کیلو را برای سومین حرکتش درخواست کرد که در مهار این وزنه ناکام ماند تا چهارمی‌اش در یکضرب قطعی شود.

بهادر مولایی نیز در مرتبه دوم وزنه 173 کیلویی را بالای سر برد و در حرکت سوم نیز وزنه 177 کیلویی را بالای سر برد تا به مدال نقره برسد.

در این بخش گور میناسیان از ارمنستان با مهار وزنه 178 کیلویی به مدال طلا رسید. مولایی از ایران دوم شد و سرگی اورشینکوف از روسیه با مهار وزنه 174 کیلویی سوم شد.

با آغاز حرکات دوضرب، مولایی با درخواست 216 کیلوگرم و کاظمی‌نژاد با درخواست 200 کیلوگرم در مکان‌های اول و دوم 10 وزنه بردار قرار داشتند.

کاظمی‌نژاد وزنه 200 کیلوگرمی را برای حرکت اول مهار کرد و برای دومین حرکت درخواست وزنه 212 کیلویی کرد. وی در این حرکت نیز موفق بود تا کسب مدال توسط وی قطعی شود. کاظمی نژاد برای حرکت سوم وزنه 217 کیلویی را درخواست کرد و در این حرکت هم موفق بود تا وی با کسب مدال نقره دوضرب به کار خود پایان دهد.

در این حرکات بهادر مولایی که مدالش قبل از برگزاری رقابت، تقریبا قطعی بود درخواست اول خود را 3 کیلوگرم کم کرد و با 213 کیلو کارش را آغاز کرد. وی در این حرکت موفق بود و برای دومین بار ابتدا 214 کیلو را درخواست کرد، سپس درخواست دوم خود را به 225 تغییر داد. وی در این حرکن موفق بود و برای سومین بار به رکورد 231 کیلویی حمله کرد که در این حرکت هم موفق بود و عنوان قهرمانی دو ضرب را به خود اختصاص داد.

در مجموع نیز بهادر مولایی با مجموع 408 کیلوگرم قهرمان جهان شد، علیرضا کاظمی‌نژاد با مجموع 386 کیلوگرم دوم شد و سرگی اورشینکوف از روسیه با مجموع 384 کیلوگرم سوم شد.

رکورد جهانی فوق سنگین وزن جوانان جهان به ترتیب با 206 ، 245 و 451 کیلوگرم در اختیار سعید علی حسینی از ایران است که در سال 2008 در رقابت‌های جوانان جهان در جیونجو کره جنوبی به ثبت رسید.

با نتایج روز پایانی تیم ملی جوانان ایران برای نخستین بار در تاریخ 37 دوره‌ای مسابقات، قهرمان رقابت‌های وزنه برداری جوانان جهان شد.

در روز اول رقابت‌های وزنه‌برداری قهرمانی 2011 جوانان جهان مجید عسگری از کشورمان در دسته 56 کیلوگرم موفق شد مدال نقره جهان را به خود اختصاص دهد. در روز سوم مسابقات نیز جابر بهروزی از کشورمان در دسته 69 کیلوگرم به مدال برنز رقابت‌های قهرمانی جهان رسید و کنار آن نیز مدال طلای یک‌ضرب رقابت‌ها را کسب کرد.

همچنین کیانوش رستمی موفق به کسب 2 مدال طلا در حرکات دوضرب و مجموع و یک مدال نقره در حرکات یک‌ضرب دسته 85 کیلوگرم شد.

سعید محمدپور نیز در دسته 94 کیلوگرم موفق به کسب 3 مدال طلای دیگر برای ایران شد.

مجید عسگری در 56 کیلوگرم، جابر بهروزی در 69 کیلوگرم، کیانوش رستمی در 85 کیلوگرم، سعید محمدپور و یاسین باقری در 94 کیلوگرم، کیا قدمی در 105 کیلوگرم و بهادر مولایی و علیرضا کاظمی‌نژاد در 105+ کیلوگرم 8 وزنه‌برداران ایران در این رقابت‌ها هستند.

بدین ترتیب وزنه برداران ایران با مجموع هشت مدال طلا ، پنج نقره و دو برنز به کار خود پایان دادند.

به این ترتیب تیم ملی ایران با کسب امتیاز 577 قهرمان جهان شد، چین با کسب امتیاز 538 نایب قهرمان شد و روس‌ها با امتیاز 517 سوم شدند.

در این دوره از رقابت‌ها در بخش پسران 157 وزنه بردار از 49 کشور حضور یافتند و ایران با 8 وزنه بردار به رقابت حریفان رفت.در بخش پسران رکورد جهان در هیچ یک از دسته ها شکسته نشد. 

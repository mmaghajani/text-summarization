مراسم سالانه اعطاي جوايز گلدن گلوب كه شاخص‌ اصلي موفقيت فيلم‌ها در جوايز اسكار محسوب مي‌شود در لس‌آنجلس برگزار شد و فيلم «جدايي نادر از سيمين» ساخته اصغر فرهادي افتخار ديگري براي سينماي ايران
به ارمغان آورد.

جدايي نادر از سيمين كه نماينده ايران در جوايز اسكار 2012 است، در بخش بهترين فيلم خارجي جوايز گلدن گلوب، به عنوان بهترين فيلم انتخاب شد تا براي اولين‌بار سينماي ايران سهمي از اين جايزه معتبر سينمايي داشته باشد.

در هتل بورلي هيلز در هفته گذشته نگاه بسياري از دوستداران سينماي ايران به مراسم گلدن گلوب بود؛ جايي كه يكي از جوايز معتبر سينماي جهان به فيلم اصغر فرهادي تعلق گرفت.

اصغر فرهادي كه همراه پيمان معادي در اين مراسم حاضر بود در ميان تشويق بزرگان دنياي سينما چون‌ آلمادوار، اسكورسيزي، وودي آلن، دي كاپريو، جورج كلوني، براد پيت و... روي صحنه رفت.

فرهادي پس از دريافت جايزه‌اش گفت: «وقتي داشتم روي صحنه مي‌آمدم، به اين فكر مي‌كردم چه بايد بگويم. اين‌كه از پدر و مادرم، دخترم، همسر مهربانم يا عوامل اين فيلم صحبت كنم. اما اكنون ترجيح مي‌دهم از مردم كشورم بگويم كه واقعا مردمان دوست داشتني هستند.»

اين فيلم براي گرفتن جايزه بهترين فيلم خارجي گلدن گلوب با فيلم‌هاي «در سرزمين خون و عسل» به كارگرداني آنجلينا جولي، «گل‌هاي جنگ» به كارگرداني ژانگ ييمو، «پسري با دوچرخه» به كارگرداني برادران داردن و فيلم «پوستي كه در آن زندگي مي‌كنم» به كارگرداني پدرو آلمودوار رقابت مي‌كرد.

ليلا حاتمي، پيمان معادي، شهاب حسيني، ساره بيات، سارينا فرهادي، بابك كريمي و مريلا زارعي در فيلم جدايي نادر از سيمين ايفاي نقش كرده‌اند.

اگر اين فيلم به جمع ۵ فيلم منتخب بخش خارجي اسكار راه پيدا كند، نخستين نامزد ايران براي دريافت اين جايزه پس از فيلم سينمايي «بچه‌هاي آسمان» به كارگرداني مجيد مجيدي خواهد بود كه سال 1998 براي دريافت جايزه اسكار نامزد شد.

جدايي نادر از سيمين، پيشتر برنده جوايز معتبر ديگري نيز شده بود. اين فيلم در شصت و يكمين دوره جشنواره بين‌المللي فيلم برلين جايزه خرس طلايي بهترين فيلم و 2 جايزه خرس نقره‌اي بهترين بازيگر زن و بهترين بازيگر مرد اين جشنواره آلماني را دريافت كرد.

جدايي نادر از سيمين در ايران نيز 4 سيمرغ بلورين بهترين صدابرداري (محمود سماك‌باشي)، بهترين فيلمبرداري (محمود كلاري)، بهترين فيلمنامه (اصغر فرهادي) و بهترين كارگرداني (اصغر فرهادي) را از بيست و نهمين دوره جشنواره فيلم فجر گرفت.

مراسم گلدن گلوب پس از آكادمي اسكار، مهم‌ترين جايزه سينمايي در ايالات متحده آمريكاست. پيش از اين جوايز گلدن گلوب يك شاخص مهم براي جوايز اسكار بود، اما اين دو رويداد سينمايي در سال‌هاي اخير مسيري تقريبا متفاوت را طي كرده‌اند، به طوري كه در 7 سال گذشته، تنها در يك مورد برنده جايزه بهترين فيلم مراسم گلدن گلوب و آكادمي اسكار مشترك بود كه آن هم فيلم سينمايي «ميليونر زاغه‌نشين» ساخته سال 2008 ميلادي بود. 

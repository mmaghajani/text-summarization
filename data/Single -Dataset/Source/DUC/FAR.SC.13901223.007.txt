 تغذیه تاثیری شگرف بر سلامت جسمی و روحی ما دارد. تحقیقات انجام شده توسط پژوهشگران اسپانیایی روی عادات غذایی 12 هزار و 59 فرد دانشگاهی نشان داده است افرادی که چربی‌های ترانس زیاد مصرف می‌کنند 50 درصد بیش از سایرین در معرض افسردگی قرار دارند. برخلاف آنها افرادی که اهل مصرف چربی‌های یک ظرفیتی غیراشباع هستند کمتر از سایرین به افسردگی دچار می‌شوند.

به گفته متخصصان داشتن یک رژیم سالم غذایی نه تنها خطر ابتلا به ناراحتی‌های قلبی و انواع سرطان‌ها را پایین می‌آورد بلکه سلامت روان را هم تضمین می‌کند.

مثلا داشتن رژیم مدیترانه‌ای مانع از بروز افسردگی می‌شود برخلاف آن رژیم‌های غربی احتمال افسردگی را بالا می‌برند. آلمودنا سانچز استاد طب پیشگیری از دانشگاه لاس پالماس دگران در این باره گفت: هر چه قدر یک فرد بیش‌تر از چربی‌های ترانس استفاده کند به همان میزان با احتمال بیش‌تری تحت تاثیر اثرات مخرب ناشی از آن قرار خواهد گرفت.

این در حالی است که نوع دیگری از چربی‌ها که در ماهی‌ها، روغن‌های گیاهی و روغن زیتون یافت می‌شوند می‌توانند خطر ابتلا به علائم افسردگی را تا حد زیادی کاهش دهند.

البته باید توجه داشت این مطالعات روی افرادی انجام شد که میزان مصرف چربی‌های ترانس در آن‌ها کم بود با این حال محققان متوجه شدند خطر ابتلا به افسردگی در این افراد تا 50درصد بیش‌تر از دیگران است که این موضوع نشان می‌دهد رژیم غذایی که هر فرد مصرف می‌کند نقش بسیار مهمی در وضعیت روحی او بازی می‌کند.

در حال حاضر نزدیک به150میلیون نفر در جهان از علائم افسردگی رنج می‌برند که این آمار در طول سال‌های گذشته رشد چشم‌گیری داشته است. دانشمندان معتقدند تغییر در رژیم غذایی انسان‌ها از مهم‌ترین عوامل بروز این حالت در جامعه مدرن امروز شده است. 

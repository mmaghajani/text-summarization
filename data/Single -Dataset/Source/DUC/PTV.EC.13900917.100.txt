يانيس واروفاکيس‏، اقتصاددان يوناني و رييس "بخش سياست اقتصادي" در "دانشگاه آتن" در گفت‌وگو با برنامه مکس کايزر پرس تي‌وي، سقوط يورو را "خروج عجولانه از نظام يوروي آلمان و چند کشور ديگر در شمال اروپا که داراي مازاد بودجه هستند دانست و گفت: "کشورهايي که کسري بودجه دارند در تله افتاده‌اند. اين کشورها جايي براي رفتن ندارند و نمي‌توانند از خسارات کوتاه مدت که به ميان مدت و طولاني مدت هم خواهد انجاميد، رهايي يابند. در اين‌صورت مارک آلمان مجددا احياء شده و با فرانک سوئيس به رقابت خواهد پرداخت." 

وي با اشاره به اين که کشورهاي شمال اروپا داراي اعتبار AAA هستند، ولي فرانسه فقط ظاهرا اين اعتبار را دارد و بعيد است که به آن اجازه استفاده از مارک داده شود، گفت: "شايد حتي کشورهايي مانند لهستان که هم اکنون عضو يورو نيستند، ولي از نظر صنعتي با آلمان هماهنگ هستند نيز به مارک آلمان بپيوندند. البته استفاده از مارک چيزي است که به آلمان‌ها تحميل خواهد شد." 

واروفاکيس اين تحميل را ناشي از ناآگاهي خود آن‌ها دانست و خاطر نشان کرد: "سال‌هاست آن‌ها در تلاش براي حفظ يک نظام در حال سقوط هستند. براي اين کار نيز از سموم (مالي- اقتصادي) بسيار خطرناک و مشکل‌زا استفاده کرده‌اند. نظام يورو پس از سقوط بزرگي که در سال ۲۰۰۸ داشت، در حال منفجر شدن از داخل بوده است." 

وي ادامه داد: "نظام جديد توانايي تحمل آن موج‌هاي تکان دهنده در سال ۲۰۰۸ را نداشت. در حقيقت مي‌توان آن را به ساختماني که براي زلزله طراحي نشده ولي در يک منطقه زلزله‌خيز قرار دارد، تشبيه کرد. آن‌ها به جاي اين که قبول کنند اين يک بحران ساختاري است و نياز به راه‌حل‌هاي ساختاري دارد، به درمان علائم آن مانند يونان و پرتغال و ايرلند و غيره پرداختند. به همين دليل عدم قبول اين مساله از سوي آلماني‌ها باعث ايجاد فروريختگي‌هايي شده که براي آلمان راهي جز اين که خود از آن خارج شود، نگذاشته است." 

اين اقتصاددان درباره رتبه اعتباري فرانسه گفت‏: "فرانسه واقعا مايل است با آلمان به مناقشه برخيزد؛ زيرا اين گزينه بهتري از آن‌چه که به زودي اتفاق خواهد افتاد، است. آن‌ها هم‌اکنون نيز درگير هستند و حتي تلفن سارکوزي را نيز جواب نمي‌دهند. واقعيت اين است که فرانسه داراي کسري اقتصادي است. ولي هلند و اطريش کشورهايي هستند که داراي مازاد اقتصادي هستند؛ به همين دليل به آلمان پيوسته و نوعي چين اروپايي تشکيل خواهند داد. يعني يک اقتصاد مازاد در اين سوي آرال که تلاش خواهد کرد با چيزي مثل چين در آن سوي آرال رقابت کند." 

واروفاکيس در پاسخ به اين سوال که "اين هفته هنگامي که صحبت از گردهم آمدن آلمان و چند کشور نخبه ديگر شد، صحبت از يک ارز برتر نيز به ميان آمد و در نتيجه بار ديگر فکر امپراتوري آلمان نيز به افکار خطور کرد. با اين توجه آيا غول چراغ جادوي امپراتوري از بطري خارج و به حال خود رها شده است؟" گفت: "اين خود آلمان‌ها هستند که در حال پايين کشيدن خود و تمامي منطقه يورو هستند." 

وي افزود: "فکر نمي‌کنم در اينجا شاهد تعدادي برنده و بازنده باشيم؛ بلکه ما شاهد تعدادي بازنده و تعداد زيادي بازنده‌تر خواهيم بود. ما حتي شاهد بدترين بازنده‌ها خواهيم بود. طي ۱۰ سال گذشته تعداد آن دسته از کارگران آلماني که مقامات آن کشور آن‌ها را فقير مي‌نامند به دو برابر رسيده است. البته بيکاري در آلمان کاهش يافته، ولي نسبت کارگران فقير به غني سير نجومي را طي کرده است." 

اين اقتصاددان در ادامه با بيان اين که "وقتي آلمان به خاطر ارزش‌گذاري مجدد مارک، که جاي يورو را پس از اين اوضاع آشفته خواهد گرفت، چين را از دست دهد، توليد کارخانه‌هاي آلمان و پولي که دولت خرج مي‌کند نيز کاهش خواهد يافت" تاکيد کرد: "در نتيجه تعداد بسيار زيادي از کارگران فقير به خيل بيکاران آلماني خواهند پيوست." 

واروفاکيس‏ با طرح اين سوال که "اگر يورو دچار فروپاشي شود چه اتفاقي براي بدهي‌هاي خارجي دولت و شرکت‌هاي خصوصي آلمان خواهد افتاد؟" ادامه داد: "در پي آن نزاع‌هاي حقوقي و سردرگمي­اي در بازارهاي بورس اتفاق خواهد افتاد که غيرقابل تصور است. حتي نمي‌دانيم اين وام‌ها را با يورو بازپرداخت خواهند کرد يا مارک جديد آلمان. اين باعث سقوط بازار و ضررهاي بسيار براي همه از جمله بانک‌هاي آلماني خواهد شد." 

اين استاد دانشگاه در بخش ديگري از اين گفت‌وگو گفت: "بريتانيايي‌ها از اين‌که پوند را نگه داشته‌اند و پوند توانسته از بحران‌هاي اقتصادي نيز عبور کند، راضي هستند. ولي آن‌ها به آهستگي دارند درمي‌يابند که اين فاجعه يورو در حال تبديل بريتانيا به يک کشور فقير است." 

وي با اشاره به اين که بريتانيا از دهه ۱۹۸۰ در حال عاري کردن خود از صنعت بوده و تمام پول خود را روي شهرها سرمايه‌گذاري کرده و تنها دليلي که توانسته است تا به حال از اين بلا بگريزد انعطاف‌پذيري پوند بوده است گفت: "ولي حالا که بزرگترين شريکش؛ يعني منطقه يورو در حال ورود به اين بحران است، و بريتانيا همزمان با ورود کشورهاي اروپايي به رکود اقتصادي، در حال اجراي رياضت‌هاي اقتصادي نيز است، صنايع بريتانيا از دولت مي‌پرسند با ما چه کرده‌ايد؟ دولت هم نمي‌داند چه پاسخي به آن‌ها بدهد." 

واروفاکيس همچنين درباره خبر شبيه‌سازي نوعي دراخماي يوناني توسط يک شرکت بزرگ سرمايه‌گذاري گفت: "فکر مي‌کنم تمام بانک‌ها در حال انجام اين کار هستند و اين کار خوبي است ولي مشکل در اين است که آن شبيه‌سازي‌ها ارزشي ندارند؛ زيرا هيچ‌کس نمي‎تواند حجم آن را پيش‌بيني کند." 

وي در خاتمه ابراز اميدواري کرد که پيش از انهدام يورو، دراخما بازنگردد؛ چرا که اگر يورو خود را منهدم کند، باعث کاهش بي‌رويه قيمت‎ها در يونان و ديگر کشورهاي جنوب اروپا و رکود اقتصادي در شمال اروپا خواهد شد. 

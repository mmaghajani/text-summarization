سال جهاد اقتصادی را پشت سر گذاشتیم، سالی پر از دستاوردهای بزرگ ملی و موفقیت‌های فراوان که ثمره تلاش ملت غیور ایران زمین است، البته در سال شمسی گذشته در عرصه اقتصادی ضعف‌هایی در عملکرد مسئولان مشاهده شد که امیدواریم از همه این اتفاقات بتوانیم تجربیات لازم را به دست آورده و از آنها در مسیر پیش رو استفاده نماییم.

در آغازین روزهای سال نو شمسی قرار داریم، سالی که به تدبیر رهبر معظم انقلاب بار دیگر رنگ و بوی اقتصادی به‌خود گرفته است و این نشان‌دهنده اهمیت موضوع اقتصاد در شرایط کنونی کشور است. حضرت آقا سال جدید را سال «تولید ملی، حمایت از کار و سرمایه ایرانی» نام نهادند. مسئله تولید در حال حاضر مشکل اصلی بخش اقتصاد و صنعت کشور است. بیشتر ظرفیت‌های تولید داخلی بدون استفاده باقی مانده است که این امر خود پیامدهای منفی اقتصادی را در پی خواهد داشت. به گفته فعالان بخش صنعت کمتر از ۳۰ درصد ظرفیت اسمی کارخانه‌ها و کار گاه‌های تولیدی دایر در سراسر کشور مشغول فعالیت هستند.

ظرفیت خالی به معنی بالا رفتن هزینه‌های تولید یا به تعبیر دقیقتر عدم‌صرفه‌های ناشی از مقیاس است. این روند اگر ادامه یابد، منجر به تعطیلی بنگاه‌های اقتصادی، کاهش تولید، کاهش صادرات، افزایش واردات، افزایش نرخ بیکاری و کاهش درآمد ملی می‌شود.

بنابراین با بررسی وضعیت موجود به این نتیجه می‌رسیم که نامگذاری امسال بسیار هوشمندانه و با آگاهی کامل از شرایط داخلی کشور صورت گرفته است.

ایران اسلامی که در عرصه‌های مختلف علمی، فرهنگی و اجتماعی به‌عنوان الگو در بین کشورهای آزاده جهان شناخته شده است اگر بتواند بر مشکلات اقتصادی خویش فائق آید و عقب ماندگی‌های قرن‌های گذشته خویش را جبران نماید، به الگوی کاملی از همه جهات تبدیل می‌شود و در عرصه بین‌المللی بیش از این تاثیرگذار خواهد بود، و این همان چیزی است که غرب از آن وحشت دارد و تمام تلاش خویش را می‌کند تا ایران را در عرصه اقتصادی زمین‌گیر نماید.

ملت ایران بایستی این شرایط حساس را درک نماید و با تمامی قوا برای تکمیل پازل موفقیت‌های ملی خویش تلاش نماید، مقام معظم رهبری(حفظه‌الله) در پیام نوروزی بیان داشتند: «مجاهدت اقتصادی، حضور جهادگونه در عرصه‌های اقتصادی، برای ملت ایران یک ضرورت است.» این نگاه دقیق معظم له، بایستی برای مسئولان و آحاد ملت ایران سرمشق و الگو قرار گیرد. و همه ما موظفیم در هر جایگاهی که قرار داریم حرکت جهادی در عرصه اقتصادی را آغاز نماییم.

حضور جهادگونه در عرصه اقتصادی اولا؛ به معنای شناخت جایگاه فردی و اجتماعی تک‌تک افراد جامعه در اقتصاد ملی، چه در بخش تولید و چه در بخش مصرف و ثانیا؛ حرکت در راستای تقویت پایه‌های اقتصاد داخلی و حمایت از تولید داخلی است.

یکی از معضلات اقتصاد کشورمان بحث قاچاق کالا است، ایران به‌دلیل برخورداری از مرزهای گسترده خشکی و آبی همواره در معرض ورود و خروج غیرقانونی کالاها بوده است.

به گفته کارشناسان و اعتراف مسئولان سالانه حدود ۲۰ میلیارد دلار کالا به‌صورت قاچاق وارد مرزهای ایران می‌شود. کارشناسان اقتصاد معتقدند به ازای ورود هر یک میلیارد دلار کالای مصرفی حدود یکصد هزار شغل در داخل کشور از بین می‌رود. باتوجه به این امر واردات کالا به‌صورت قاچاق -که عمدتاً شامل کالاهای مصرفی به کشور است- به‌صورت مستقیم به بیکاری و عدم‌بهره‌برداری از ظرفیت‌های تولیدی منجر می‌شود.

میزان واردات از مرزهای قانونی نیز بسیار زیاد است (حدود ۶۰ میلیارد دلار)، که بایستی کنترل بیشتری روی آن صورت گیرد. کشور ما به‌دلیل برخورداری از منابع سرشار نفت و گاز و به تبع آن صادرات آن از درآمد ارزی مطلوبی برخوردار است، اما این درآمد سرشار به جای سرمایه‌گذاری در بخش تولید و ایجاد زیر ساخت‌های اقتصادی، به سمت واردات کالاها و خدمات سوق پیدا کرده است که در سال‌های اخیر نیز به‌دلیل افزایش درآمدهای نفتی و سیاست‌های اشتباه دولت واردات انواع محصولات کشاورزی و حتی سبزیجات رشد چشمگیری داشته است.

در کنار کاهش واردات بایستی به افزایش صادرات نیز توجه داشته باشیم و این امر محقق نخواهد شد مگر با حمایت از بخش تولید و حمایت از عوامل تولید یعنی نیروی کار و سرمایه. همان طور که می‌دانیم کارگران بسیاری از بخش‌های مختلف تولیدی از وضعیت مناسبی برخوردار نیستند. گزارشاتی که از سراسر کشور به دست ما می‌رسد حاکی از آن است که حتی برخی از کارگران با تأخیر چند ماهه در دریافت حقوق خویش مواجه هستند که جای تأسف فراوان دارد.

از سوی دیگر کارفرمایان نیز با مشکل کمبود سرمایه و نقدینگی مواجه هستند، این وضعیت نشاندهنده وجود زخم‌های عمیق در بدنه تولید کشور است و همین امر حرکت را برای بخش تولید بسیار دشوار نموده است.

نکته دیگری که در بحث صادرات باید به آن توجه داشت تنوع صادراتی و عدم‌اتکا به صادرات نفتی است. همان طور که مشاهده می‌کنیم دشمنان قسم خورده ما یعنی آمریکا و کشورهای غربی از همه فرصت‌ها برای فشار به جمهوری اسلامی استفاده می‌کنند. تحریم نفت ایران به این دلیل در دستور کار کشور‌های غربی قرار گرفت که عمده صادرات و درآمد ارزی ما را تشکیل می‌دهد.

ما باید کشور را در مقابل تهدیدات و تحریم‌ها واکسینه نماییم و این امر میسر نخواهد شد مگر با برنامه‌ریزی عالمانه و تلاش فراوان و جهادگونه در عرصه اقتصادی که بحمدالله با تدابیر مقام معظم رهبری در دستور کار مسئولان کشور قرار گرفته است.

ما امیدواریم ملت شهیدپرور ایران اسلامی دست به دست هم داده و از تمامی این موانع عبور کرده و به جایگاه واقعی خویش در جهان دست یابد. انشاءالله. 

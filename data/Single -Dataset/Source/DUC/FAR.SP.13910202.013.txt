به گزارش خبرگزاری فارس و به نقل از سایت فدراسیون دوچرخه سواری، نخستین مرحله از رقابت‌های لیگ کورسی بانوان در مواد پیست و جاده و در دو رده سنی جوانان و بزرگسالان از نهم اردیبهشت به مدت 3 روز در پیست دوچرخه سواری مجموعه ورزشی آزادی برگزار خواهد شد.

زمان پذیرش تیم‌های شرکت کننده در این دوره از مسابقات، روز جمعه (هشتم اردیبهشت) از ساعت 11 صبح در کمپ تیم‌های ملی دوچرخه سواری خواهد بود.

در نخستین دوره از رقابت‌های لیگ کورسی بانوان، رکابزنان در رده سنی جوانان در مواد تعقیبی انفرادی، تیم اسپرینت، دور حذفی، دورامتیازی، 500 متر، تایم تریل و استقامت جاده با یکدیگر به رقابت خواهند پرداخت.

در رده سنی بزرگسالان نیز دوچرخه سواران در نخستین دوره لیگ کورسی بانوان، در مواد 200 متر، تعقیبی انفرادی، تیم اسپرینت، دورحذفی، دورامتیازی، 500 متر، تایم تریل و استقامت جاده رکاب خواهند زد.

در این دوره از مسابقات، امتیازات رکابزنان شرکت کننده در هر دو رده سنی جوانان و بزرگسالان و در مواد پیست، به صورت مجزا محاسبه خواهد شد.

لیگ دوچرخه سواری کورسی بانوان سال گذشته در دو مرحله برگزار شد که در پایان رده‌بندی تیم های شرکت کننده به این شرح اعلام شد:

*در رده بندی تیمی مجموع دو مرحله:

1- تیم ترافیک تهران با 2286 امتیاز

2- تیم پاس همدان با 1771 امتیاز

3- تیم بانک سامان پاسارگاد با 1596 امتیاز

4- تیم سمنان با 1143 امتیاز

5- تیم چهارمحال بختیاری با 625 امتیاز

6- تیم پارسیان کنگاور با 376 امتیاز 

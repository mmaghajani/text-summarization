انتخابات ریاست جمهوری فرانسه، فردا در حالی برگزار می‌شود که بیشتر نظرسنجی‌ها از شکست «نیکلا سارکوزی»، رئیس‌جمهور کنونی این کشور حکایت دارند؛ بنابراین، مجموعه‌ای از عوامل شخصیتی و کارکردی در عدم اقبال مردمی به سارکوزی مؤثر بوده است.

به گزارش «تابناک»، آخرین نظرسنجی‌های انجام شده در فرانسه، نشان می‌دهد، در این انتخابات، «فرانسیس اولاند»، کاندیدای حزب سوسیالیست فرانسه، شانس بیشتری نسبت به نیکلا سارکوزی ـ برای به دست آوردن سمت ریاست‌جمهوری ـ این کشور دارد.

بنا بر این گزارش، «دویچه وله» اعلام کرد، اولاند در سه نظرسنجی از مجموع چهار نظرسنجی انجام شده در فرانسه، بین 28 تا 30 درصد آرا را از آن خود کرده، در حالی که سهم سارکوزی 25 تا 27 درصد بوده است.

به این ترتیب، شواهد حاکی از آن است که اولاند و سارکوزی خواهند توانست به دور دوم انتخابات ـ‌ که روز ششم ماه می (هفدهم اردیبهشت) برگزار می‌شود ـ راه پیدا کنند و به احتمال بسیار، اولاند پیروز نهایی این انتخابات خواهد بود.

این گزارش در ادامه آورده است، به جز اولاند سوسیالیست و سارکوزی که از طرف حزب «اتحاد برای جنبش مردمی» وارد انتخابات شده، کاندیداهای دیگری نیز در این انتخابات حضور دارند. این کاندیداها عبارتند از: «اوا ژولی» از حزب سبز، «ژان لوک ملانشون»، از حزب چپ‌گرای افراطی، «مارین لوپن»، از حزب راست افراطی، «ناتالی آرتو» از حزب کارگران، «فیلیپ پوتو» از حزب ضدسرمایه‌داری، «فرانسوا بایرو» از حزب اتحاد برای دمکراسی، «ژاک شومیاد» از حزب همبستگی و پیشرفت و «نیکلا دوپنتنیون» از حزب جمهوریت.

بنا بر گزارش‌ها، افزون بر اولاند و سارکوزی، «مارین لوپن» نیز دیگر کاندیدای مطرح در این انتخابات به شمار می‌رود. وی دختر «ژان ماری لوپن»، سیاستمدار کهنه کار فرانسوی و بنیانگذار حزب جبهه ملی است و هم‌اکنون خود ریاست این حزب را بر عهده دارد.

اما هم‌اکنون مهمترین پرسش از انتخابات فرانسه، مسأله علل عقب افتادن سارکوزی در نظرسنجی‌ها و تحلیل دلایل شکست آتی وی است. در این باره، تحلیل‌ها نشان می‌دهد در کنار سوءعملکردهای سیاسی و اقتصادی سارکوزی، نفرت مردمی از وی نیز عامل مهمی بر تأثیرگذاری این امر است.

در رابطه با عامل نخست (سوء رفتار سارکوزی)، بیش از هر چیز باید به مشکلات اقتصادی ـ که فرانسه در دوره ریاست جمهوری وی به آن دچار شده ـ و نارضایتی مردم از پایین بودن شاخص‌های عدالت اجتماعی اشاره کرد. در این مورد، بحران اقتصادی جهانی نیز نقش آفرین بوده و بیش از پیش، سبب نارضایتی عمومی از رفتار سارکوزی شده است.

این گزارش می‌افزاید، مشکلاتی از قبیل رکود و کاهش رشد اقتصادی، افزایش بیکاری، کاهش قدرت خرید مردم و کسری بودجه، دولت سارکوزی را به دردسر انداخته است. وی برای غلبه بر این مشکلات، سیاست‌های ریاضت اقتصادی از جمله افزایش مالیات‌ها و کاهش خدمات اجتماعی را در پیش گرفته که همین عوامل به نارضایتی عمومی افزوده است.

در چنین شرایطی، مطرح شدن مسائل مربوط به عدالت اجتماعی از سوی احزاب چپ گرا و به ویژه فرانسیس اولاند به عنوان نماینده حزب سوسیالیست، موجب شده مردم با یافتن بدیلی برای سیاست‌های سارکوزی، از دولت کنونی فرانسه رویگردان شوند.

اما افزون بر مشکلات مربوط به عملکرد، وجهه شخصی سارکوزی نیز طی دوره ریاست جمهوری‌اش در میان مردم آسیب دیده است. بر این اساس، سیاست‌های عوامانه، پوپولیستی و گاه نژادپرستانه سارکوزی، موجب شده نفرت از وی در میان مردم روز به روز بیشتر شود.

خبرگزاری «بی.‌بی.‌سی» نیز به تازگی در گزارشی به همین موضوع اشاره کرده و نفرت عمومی از سارکوزی را مهمترین دلیل قرار گرفتن وی در موضع ضعف در این انتخابات عنوان کرده است؛ بنابراین، افزون بر موارد نامبرده، اذعان علنی سارکوزی به راست‌گرا بودنش نیز در این عدم اقبال عمومی بی‌تأثیر نبوده است.

بر پایه نتایج نظرسنجی‌های منتشره در رسانه‌های فرانسوی، هم‌اکنون 64 درصد از فرانسوی‌ها از سارکوزی ناراضی هستند و تنها 36 درصد مردم از وی رضایت دارند.

به این ترتیب، مجموعه شواهد نشان دهنده این است که سارکوزی در انتخابات فردا، شانس چندانی برای پیروزی ندارد. در صورت کشیده شدن انتخابات به دور دوم نیز با قرار گرفتن طیف چپ پشت سر اولاند و متمایل شدن بیشتر سارکوزی به طیف راست و در یک فضای دوقطبی، شانس اولاند برای پیروزی بیشتر خواهد بود. 

امروز در تالار وحدت تهران چهارمين جشنواره بين‌المللي هنرهاي تجسمي فجر پس از 34 روز برپايي به كار خود پايان مي‌دهد تا لقب طولاني‌ترين جشنواره فجري را از آن خود كند.
محمود شالويي، مديركل هنرهاي تجسمي وزارت فرهنگ و ارشاد اسلامي در گفت‌وگو با «جام‌جم» از معرفي 130 برگزيده و اعطاي 9 نشان عالي هنر در مراسم اختتاميه اين جشنواره خبر مي‌دهد.

اهداي نشان عالي هنر در غياب وزير

به گفته شالويي، فرشيد مثقالي (رشته تصويرگري)، مجيد ‌مهرگان (رشته نگارگري)، كاظم چليپا (رشته نقاشي)، سيدعباس ميرهاشمي (رشته عكاسي)، ‌نادر قشقايي (رشته مجسمه‌سازي)، ابوالفضل عالي (رشته گرافيك)، محمد حسيني‌موحد (رشته خوشنويسي)، محسن نجفي‌نوري (رشته كاريكاتور) و محمدحسين حليمي (رشته پژوهش هنر) عصر امروز از پله‌هاي تالار وحدت تهران بالا خواهند رفت تا در غياب وزير ارشاد كه به علت سفرش به خارج از كشور در مراسم اختتاميه حضور ندارد، نشان عالي هنر را از دستان معاون وزير، يعني حميدرضا شاه‌آبادي دريافت كنند.

محمود شالويي اما خبر ديگري را هم اعلام مي‌كند و مي‌گويد: با توجه به استقبال هنرمندان فيلمساز و جذابيتي كه بخش فيلم‌هاي مستند جشنواره داشت از سال آينده اين بخش به صورت بين‌المللي برگزار خواهد شد. مديركل دفتر هنرهاي تجسمي وزارت ارشاد ادامه مي‌دهد: اين بخش كه براي اولين بار امسال به صورت جنبي برگزار شد نشان داد كه زمينه‌هاي بسياري براي توسعه و گسترش دارد و شاهد بوديم كه 37 اثر با يكديگر به رقابت پرداختند.

انتظار براي اتفاقات خوب

چهارمين دوره جشنواره بين‌المللي هنرهاي تجسمي بخش ويژه ديگري هم داشت كه با عنوان «بيداري اسلامي» مزين شده بود؛ منيژه آرمين، هنرمند سفالگر كشورمان كه يكي از اعضاي هيات داوران اين بخش است در گفت‌وگو با «جام‌جم» با اشاره به اين كه براي توليد يك اثر تجسمي و موضوعي نياز به زمان طولاني است، مي‌گويد: از نظر كميت ما آثار زيادي در اين بخش نداشتيم، اما برخي كارها واقعا نگاه متفاوت و ارزشمندي داشتند. او مي‌افزايد: من در مجموع از كيفيت آثاري كه امسال در چهارمين دوره جشنواره فجر ارائه شد راضي هستم و حضور جوانان و استقبال آنها نشان داد كه اتفاقات خوبي در آينده در حوزه هنرهاي تجسمي و بخصوص رشته سفالگري رخ خواهد داد.

حضور پررنگ كاريكاتوريست‌ها

اما شايد بخش كاريكاتور را بتوان بين‌المللي‌ترين بخش جشنواره دانست؛ آنجا كه به گفته سيدمسعود شجاعي‌طباطبايي، هنرمنداني از 71 كشور جهان در آن حضور داشتند.

شجاعي‌طباطبايي كه مسووليت دبيري بخش كاريكاتور را برعهده داشت به «جام‌جم» مي‌گويد: از نظر موضوعي مهم‌ترين ويژگي‌اي كه آثار اين دوره از جشنواره داشتند توجه به بحران اقتصادي جهان و همچنين مقابله با هجمه نظامي استكبار و در راس آن آمريكا بود.

دبير بخش كاريكاتور جشنواره مي‌افزايد: استقبال هنرمندان كشورهاي خاور دور مانند اندونزي و همچنين كشورهاي آمريكاي لاتين از جشنواره چشمگير بوده است.

مسابقه جهاني بيداري اسلامي

شجاعي‌طباطبايي كه پيش از اين سابقه برپايي مسابقات جهاني و پرحاشيه كاريكاتور مانند «هولوكاست» و «مقابله شيطان با قرآن» را در كارنامه خود دارد خبري را هم اعلام مي‌كند و مي‌گويد: با همكاري سازمان فرهنگ و ارتباطات اسلامي مسابقه كاريكاتور با موضوع «بيداري اسلامي» بزودي برپا مي‌شود و تا به امروز و براساس فراخوان ما هنرمندان 44 كشور جهان آثار خود را ارسال كرده‌اند و همچنان 10 روز تا پايان مهلت ارسال اثر باقي است.

چهارمين جشنواره بين‌المللي هنرهاي تجسمي فجر در رشته‌هاي نقاشي، خوشنويسي، سفال، مجسمه‌سازي، كاريكاتور، پوستر، عكاسي، تصويرگري و نگارگري از 10 بهمن‌ آغاز شد و نمايشگاه آثار جشنواره هم در موزه هنرهاي معاصر تهران، موسسه فرهنگي ـ هنري صبا، فرهنگسراي نياوران، موزه هنر امام علي(ع)، موزه هنرهاي معاصر فلسطين و همچنين مراكز فرهنگي ـ هنري 30 استان كشور برگزار شد.

همچنين در طول اين 34 روز سفارتخانه‌هاي ايران در 10 كشور جهان هم در قالب برپايي نمايشگاه‌هاي مختلف و به تناسب موضوع ميزبان يك يا چند بخش از آثار جشنواره بودند. 

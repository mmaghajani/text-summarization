صبح 18 تیر ماه امسال، ماموران پلیس شهر سرابله در استان ایلام در جریان اسیدپاشی به صورت مادر و دختر جوانی در یکی از روستاهای این شهر قرار گرفتند و راهی درمانگاه شدند. درحالی‌که مسئولان درمانگاه قصد داشتند این مادر و دختر را به خاطر سوختگی شدید به بیمارستان ایلام منتقل کنند،

دختر جوان که فقط یک هفته به عروسی با پسر مورد علاقه‌اش باقی مانده بود و به سختی حرف می‌زد، به ماموران گفت: چند ساعت پیش، من و مادرم در خانه‌مان در خواب بودیم که ناگهان با احساس سوختگی شدیدی که روی صورتم حس می‌کردم، از خواب پریدم. در همان لحظه عمو و زن‌عمویم را دیدم که مقابل من و مادرم ایستاده بودند.

بعد از حرف‌های دختر جوان، ماموران عمو و زن عموی او را بازداشت کردند و قربانیان اسیدپاشی برای ادامه درمان به بیمارستان ایلام و از آنجا به بیمارستان شهید مطهری تهران انتقال یافتند. با گذشت چند روز از بستری شدن این مادر و دختر در بیمارستان، صبح چهارم مرداد، دختر جوان به‌علت شدت جراحات وارده ناشی از سوختگی با اسید دچار ایست قلبی شد و در بیمارستان جان باخت. این در حالی بود که مادرش نیز به‌علت سوختگی شدید، در بخش بستری بود.

با مرگ این دختر، تحقیقات برای کشف راز اسیدپاشی مرگبار ادامه یافت اما عمو و زن عموی قربانی مدعی شدند که در ماجرای اسیدپاشی نقشی نداشته‌اند. آنها گفتند که شب حادثه با شنیدن صدای فریادهای مادر و دختر جوان، برای کمک به خانه آنها رفته‌اند و نمی‌دانند عامل اسیدپاشی چه کسی است.

اظهارات این دو مظنون در حالی بیان می‌شد که ماموران در ادامه به ردپای مظنون دیگری هم در این پرونده دست یافتند. این فرد برادر‌زن‌عموی مقتول است که خواستگار سمج قربانی به‌شمار می‌رفت. بررسی‌ها نشان می‌داد که خانواده این مرد یک روز قبل از حادثه با حضور در مقابل خانه دختر جوان، او را تهدید کرده بودند که باید از ازدواج با پسر مورد علاقه‌اش منصرف شود و به عقد پسر آنها درآید. به همین دلیل دستور بازداشت مرد جوان نیز صادر شد و ماموران وی را دستگیر کردند.

با انتقال این مرد به اداره آگاهی، او هم منکر اسیدپاشی مرگبار شد و گفت که نمی‌داند چه کسی دست به این جنایت زده است. با اظهارات پسر جوان، تحقیقات برای کشف راز اسیدپاشی ادامه یافت و ماموران در ادامه 2 مظنون دیگر را هم در این پرونده شناسایی کردند. این دو مظنون نیز از بستگان مقتول هستند که پلیس احتمال می‌دهد آنها از ماجرای اسیدپاشی خبر داشته‌اند و می‌دانند که عامل این جنایت کیست.

با دستگیری این دو مظنون تعداد افراد دستگیر شده در این پرونده به 5 نفر رسید و این در حالی است که تمامی آنها در بازجویی‌ها، اسیدپاشی را انکار کرده‌اند. هم‌اکنون تحقیقات از این 5 نفر ادامه دارد و پلیس امیدوار است که طی چند روز آینده با بازجویی از مظنونان، عامل اصلی اسیدپاشی مرگبار را شناسایی کرده و او را پای میز محاکمه بکشاند. از سوی دیگر از بیمارستان شهید مطهری تهران نیز خبر می‌رسد که دومین قربانی اسیدپاشی یعنی مادر مقتول، همچنان در این بیمارستان بستری است و پزشکان برای دفع عفونت بدن او و نجات جانش تلاش می‌کنند. 

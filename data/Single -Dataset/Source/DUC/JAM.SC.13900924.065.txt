همه آن چيزي كه درباره تكامل پرواز مي‏دانيم، اين است كه حدود 150 ميليون سال پيش، جنگل‏ها مملو از دايناسورهاي پرنده‏اي مثل «آركئوپتريكس» بود كه به اجداد پرندگان امروزي شباهت بسياري داشتند. اما آنچه نمي‏دانيم اين است كه اجداد پرندگان، پيش از آن‌كه بتوانند پرواز كنند، از بال‏هاي ابتدايي خود چه استفاده‏اي مي‏كردند؟
در تحقيقي كه در شماره اخير «Bioinspiration Biomimetics» منتشر شده است، مي‏توان به اطلاعات جالب ‏توجهي در اين زمينه دست پيدا كرد. نكته جالب اين است كه اين اطلاعات از مطالعه روي فسيل‌ها حاصل نشده، بلكه از تحقيقاتي كه روي روبات‏هاي پرنده انجام شده به دست آمده است.

درباره چگونگي تكامل پرواز اوليه، دو نظريه اصلي وجود دارد. براساس نظريه «سقوط از درخت»، جانداران از بال‏هاي ابتدايي خود براي سر خوردن از ارتفاعات استفاده مي‌كردند. نظريه «بلند شدن از زمين» نيز بيان مي‏‏كند كه اجداد پرندگان از بال‏هايشان براي دويدن سريع روي زمين در ادامه بلند شدن از سطح زمين استفاده مي‏كردند. اما مساله اصلي درباره نظريه بلند شدن از زمين اين است كه رسيدن بسرعت زياد، نيازمند بلند شدن از زمين است. مقايسه‏هاي انجام‏شده بيانگر آن است كه پيشرفت‌هاي تدريجي صورت گرفته در شيوه سر خوردن ممكن است به پرواز منجر شده باشد. گفتني است شواهد فسيلي نتوانسته است به حل اين موضوع چندان كمك كند.

«رونالد فيرينگ» و «كوين پترسون»، مهندسان دانشگاه بركلي كاليفرنيا درباره تكامل پرواز، هيچ پيش‌زمينه‌ و فكري نداشتند تا اين‌كه روبات 25 گرمي خود را ساختند. اين روبات كه DASH+Wings  (Dynamic Autonomous Sprawled Hexapod) نام دارد، يك روبات شش پاي كوچك و در واقع يكي از انواع روبات‏هايي است كه ارتش آمريكا براي انجام كارهاي تجسسي طراحي كرده و ساخته است. فيرينگ مي‏گويد: «روبات‏هاي كوچك زمين‏رو اغلب براي بالا رفتن از ارتفاعات و پريدن روي اشيا، با مشكلات عديده‏اي مواجه هستند. به همين دليل ما توجه خود را روي سيستم حركتي هيبريدي متمركز كرديم و براي بهتر‌شدن حركت، تصميم گرفتيم بال‏هاي تكان‏خورنده و پاها را با هم تركيب كنيم.» اما هنگامي‏كه آنها بال‏ها را به روبات DASH اضافه كردند، متوجه شدند اين ابزار مي‏تواند در پاسخ به پرسش تكاملي منشأ پرواز هم مفيد باشد. به همين دليل گروه تصميم گرفت در اين زمينه با رابرت دادلي ديرينه‏زيست‏‏شناس دانشگاه بركلي تماس بگيرد و از او بخواهند به گروه ملحق شود.

پرواز در جانوران سقوط‏كننده از درخت تكامل يافته است، نه از جانوران زمين‏زي كه بايد با سرعت زياد روي زمين مي‏دويدند و سپس از سطح زمين بلند مي‏شدند
گروه براي بررسي روبات و پاسخ دادن به سوالات خود، مسابقات ميني‏المپيكي را براي DASH+Wings ترتيب دادند. در اين مسابقات روبات روي زمين با سرعت زيادي حركت مي‏كرد. از روي تپه‏ها با سرعت خارق‏العاده‏اي بالا مي‏رفت و هنگامي‏كه در ارتفاعات قرار مي‏گرفت، براي اين‌كه از مبدا پرش، حداكثر فاصله را بگيرد، از شيوه سر خوردن كمك مي‏گرفت. در تمامي اين حالت‌ها، گروه عملكرد روبات را در حالت‌هاي مختلف «روبات بدون بال»، «روبات با بال متحرك» و «روبات با بال ساكن» مقايسه و تمامي اندازه‏گيري‏ها را با استفاده از شتاب‏سنج و دوربين اندازه‏گيري كردند.

پترسون درباره آزمايش‏هاي انجام‏شده و نتايج آن مي‏گويد: «داشتن يك جفت بال متحرك در هر آزمايش، به روبات بسيار كمك مي‏كرد، بويژه در سر خوردن از ارتفاعات. بال‏هاي متحرك به روبات امكان مي‏داد به آساني از تپه‏ها بالا رود و هنگام دويدن روي زمين باعث افزايش سرعت روبات مي‏شد، البته تنها تا 90 درصد. اين در حالي است كه اين رقم از 400 درصد لازم براي پرواز، فاصله زيادي دارد. در آزمايش سر خوردن از ارتفاعات، بال‏هاي متحرك به روبات امكان مي‏داد بتواند از مبدا پرواز فاصله بگيرد. درواقع اين بال‏ها همانند يك بادبان به روبات كمك مي‏كردند تا از مبدا پرواز خود حداكثر فاصله را بگيرد و اين حالت نسبت به زماني كه روبات به بال‏هاي ثابت مجهز شده بود، بسيار بيشتر به چشم مي‏آمد. اين نتايج به‏طور غيرمستقيم از اين نظريه پشتيباني مي‏كرد كه پرواز در جانوران سقوط‏كننده از درخت تكامل يافته است، نه از جانوران زمين‏زي كه بايد با سرعت زياد روي زمين مي‏دويدند و سپس از سطح زمين بلند مي‏شدند.»
برندون جكسون، زيست‏شناس تكاملي دانشگاه مونتانا در ميسوئولا مي‏گويد: «اين تحقيق، مثال زيبايي است از اين‌كه چگونه روبات‏هاي نسبتاً ساده‏اي كه با الهام از موجودات زنده ساخته شده‏اند، مي‏توانند در انجام آزمايش‏هايي كه بسيار مشكل هستند يا امكان تست آنها در موجودات زنده وجود ندارد، به دانشمندان كمك كنند.» وي در ادامه مي‏افزايد: «نتايج به دست‏آمده در اين آزمايش از نظريه سر خوردن در هوا پشتيباني مي‏كند، اما اين احتمال را كه ممكن است اجداد پرندگان آنقدر با سرعت زياد دويده باشند كه در نهايت از سطح زمين بلند شده باشند را هم رد نمي‏كند.» در واقع مي‏توان گفت در حال حاضر نمي‏توان به پاسخ مستدل و قانع‏كننده‏اي براي منشأ پرواز پرندگان دست پيدا كرد. 

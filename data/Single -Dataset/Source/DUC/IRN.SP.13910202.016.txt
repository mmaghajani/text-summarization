'محمود اسماعیل پور' روز شنبه در گفت و گو با خبرنگار ایرنا اظهار داشت: یكی از بزرگترین آرزوهای من این است كه یكی از شاگردانم در بازی های المپیك روی سكو برود كه مطمئنا 'رضا یزدانی' نیز خارج از این مستثنی نیست.

او می تواند یكی از افتخار آفرینان كاروان اعزامی كشتی ایران به بازی های المپیك 2012 لندن باشد ‌اما باید توجه داشت كه فاكتورهای مختلفی در كسب این موفقیت دخیل هستند.

وی اضافه كرد: یزدانی در پیكارهای جهانی 2011 استانبول تركیه نشان داد می تواند بر هر حریفی غلبه كند، ‌مشروط بر اینكه در شرایط خوب روحی و روانی باشد. مطمئنا هر كشتی گیری در این مقطع از روحیات و خصوصیات متفاوتی برخوردار است كه این موضوع باید به دقت مورد نظر مربیان تیم ملی قرار گیرد.

اسماعیل پور، فرصت باقیمانده تا بازی های المپیك را یكی از حساس ترین روزهای كشتی ایران خواند و گفت: حدود سه ماه دیگر باید شاهد حضور كشتی گیران ایران در بازی های المپیك 2012 لندن باشیم و بدیهی است روزهای پیش رو از اهمیت بسزایی برای كادر فنی و ملی پوشان برخوردار است.

مربی ادواری اردوی تیم ملی كشتی آزاد ایران در خاتمه تصریح كرد: روزهای باقیمانده تا بازی های المپیك می تواند باعث پیشرفت و یا تخریب ملی پوشان شود.

تجربه ثابت كرده، دوری از مسایل حاشیه ای به پیشرفت روزافزون ملی پوشان می انجامد و گرفتاری در بند حاشیه می تواند آماده ترین كشتی گیران را نیز از پای در آورد. 

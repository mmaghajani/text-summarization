به گزارش خبرنگار اعزامی ایرنا، قنبر زاده ملی پوش دوومیدانی كشورمان عصر امروز در رقابت های قهرمانی ایران در شیراز موفق شد، ركورد این ماده را یك سانتی متر ارتقا دهد. 

قنبر زاده با پرشی به ارتفاع دو متر و 26 سانتی متر ، ركورد ایران كه پیش از این در اختیار امین حسین زاده رهبر از بوشهر بود را یك سانتی متر ترقی داد. 

حسین زاده سال گذشته در رقابت های قهرمانی كشور با ثبت ركورد دو متر و 25 سانتی متر ركورد ایران را بهبود بخشیده بود. 

گفتنی است، ركورد ورودی ماده پرش ارتفاع رقابت های دوومیدانی بازیهای المپیك 2012 لندن دو متر و 28 سانتی متر است كه ملی پوش ایران، دو سانتی متر تا كسب جواز حضور در این بازیها فاصله دارد. 

مسابقات دوومیدانی قهرمانی ایران از صبح امروز با حضور 244 ورزشكار برتر كشور در شیراز آغاز شده است. 

این دوره از پیكارها، عصر شنبه (فردا) با معرفی نفرات برتر مواد مختلف در شیراز به پایان می رسد. 

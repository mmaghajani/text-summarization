بزرگترین نمایشگاه صنعتی و تجاری جهان با حضور آنگلا مرکل صدر اعظم آلمان و ون جیابائو نخست وزیر چین در شهر هانوفر در شمال آلمان گشایش یافت.

به گزارش واحد مرکزی خبر،در نمایشگاه امسال هانوفر بیش از پنج هزار شرکت از شصت و نه کشور جهان آخرین تولیدات خود را به مدت چهار روز به نمایش گذاشته اند.

در نمایشگاه امسال هانوفر به تنهایی پانصد شرکت از کشور چین حضور دارند.

نخست وزیر چین در مراسم افتتاح این نمایشگاه گفت:شرکت هایی که در نمایشگاه امسال هانوفرحضور دارند همانند ستون های آن محسوب می شوند و بسیاری از آنها به عنوان بازیگران جدید صنعت جهان در این نمایشگاه حضور یافته اند و ما در این جا از تمام شرکت های صنعتی در جهان دعوت می کنیم که در جریان نوسازی صنایع در چین حضور پیدا کنند و بخت خود را در جریان رشد همه جانبه چین آزمایش کنند.

آنگلا مرکل صدر اعظم آلمان هم در این مراسم گفت:ما باید اقداماتی در جهت توازن اقتصادی در جهان انجام دهیم و باید در این زمینه شفاف عمل کنیم زیرا جامعه بین المللی از ما انتظار دارد که در رشد اقتصادی در جهان مشارکت داشته باشیم که این تنها با ایجاد پایه های محکم مالی ممکن خواهد بود و باید گفت پیدا کردن معیارهای درست در جهت ایجاد توازن اقتصادی در جهان کار آسانی نخواهد بود. این امر نیاز به رایزنی های سیاسی هم دارد اما باید در اینجا به این نکته اشاره کنم که آلمان سهم و مسئولیت خود را در زمینه رشد اقتصادی در جهان با موفقیت به انجام رسانده است.

يكي از سرداران ايراني مي‌گويد: "کارشناسان و متخصصان نظامي به خوبي مي‌دانند که اين هواپيما چه اطلاعات تکنولوژيکي گران‌بهايي با خود دارد."

برخي از تحليل‌گران نظامي امريكايي مي‌گويند كه از اين نوع هواپيما براي جاسوسي از مواضع هسته‌اي ايران استفاده شده است.

شباهت فن‌آوري مورد استفاده در اين نوع هواپيما با بمب افكن B۲ و جنگنده F-۳۵ بر اهميت آن مي‌افزايد. رنگ مخصوص اين هواپيما به آن ويژگي رادار گريزي منحصر به فردي مي‌دهد. RQ۱۷۰ قادر است حتي چند روز در آسمان بماند. اين هواپيما مي‌تواند مجموعه ارتباط راديويي با سيم و بي‌سيم در اطراف منطقه پروازي خود را تا شعاعي بزرگ شنود و همچنين قادر است در منطقه پروازي خود در صورت لزوم اختلالات الکترونيکي وسيعي ايجاد كند. رادار آن بسيار پيشرفته و بدون مشابه است. دوربين‌ها و لنزها و سنسورهايي دارد كه به آن توانايي تصويربرداري بي‌همتايي مي‌دهد.

شايد مهم‌‌تر از ويژگي‌هاي بسيار پيشرفته و نادر RQ۱۷۰ نحوه به دام انداختن آن باشد. بديهي است كه تحليل‌گران نظامي حدس‌هاي مختلفي بزنند، ولي هيچ‌كدام از آن‌ها نمي‌توانند به حرف خود مطمئن باشند. خنده‌دارترين ادعا اين است كه اين هواپيما در افغانستان سقوط كرده باشد و گروه‌هاي افغاني آن را به ايران فروخته‌اند. اطلاعات بيشتر حاكي است كه در سامانه جهت‌يابي اين هواپيما اختلال ايجاد و به زمين آورده شده است. براي برخي از تحليل‌گران تصوير پخش شده از تلويزيون ايران چنان مهم بود كه حدس زدند ممكن است بخش خلفي هواپيما در هنگام سقوط آسيب ديده باشد و فيلم تلويزيوني تنها بخش قدامي هواپيما را پخش كرده است. با اين حال، روشن شده است كه سقوطي در كار نبوده است و كساني كه در ايران كنترل هواپيما را به دست گرفتند آن را سالم به زمين نشاندند.

سكوت چند روزه واشنگتن براي اين بود كه فرماندهان ارتش امريكا به خوبي مي‌دانستند هواپيما در چه منطقه‌اي پرواز مي‌كرد و از چه زماني تماس با آن قطع شد و در كجا فرود آمد.

يكي از روزنامه‌هاي اسرائيلي نوشت كه امريكا در همان ابتدا درصدد برآمد كه هواپيماي شكار شده را نابود كند، ولي از ترس اين كه اين اقدام محدود نظامي به جنگي گسترده با ايران منجر شود از آن خودداري كرد.

حادثه حمله جنگنده‌هاي امريكايي به هواپيماها و بالگردهاي محصور در طوفان شن طبس براي از بين بردن آن‌ها، ۵ ارديبهشت ۱۳۵۸، اين تجربه را به ايراني‌ها داد كه هواپيماي RQ۱۷۰ را به جاي امني ببرند و ارزيابي از دستگاه‌هاي حساس آن را آغاز كنند تا حمله احتمالي امريكا براي نابودي آن هيچ ثمري نداشته باشد.

روشن است كه دولت‌ها و سازمان‌هاي زيادي از روسيه و چين گرفته تا حتي برخي دولت‌هاي غربي در صف بايستند تا ايران را راضي به فروش اين هواپيما يا دستيابي به برخي از فن‌آوري‌هاي به كار رفته در آن بكنند و بعيد نيست كه در مقابل آن نيز حاضر به عقد قراردادهاي نظامي سنگين باشند، ولي روشن‌تر آن است كه ايران شكار خود را از دست نمي‌دهد.

البته شكار اين هواپيما در ايران به معناي پايان جهان نيست و موازنه هاي نظامي را تغيير نمي‌دهد. نقش اين نوع هواپيما در مقايسه با هواپيماهاي بمب افكن و جنگنده امريكا چندان پر نور نيست، ولي شباهت‌هاي تكنولوژيك آن با ديگر هواپيماهاي پيشرفته امريكايي نقطه دردآور براي نظاميان و دولت امريكاست، تا جايي كه برخي تحليل‌گران امريكايي مي‌گويند كه واشنگتن قبل از ديگران در اول صف قرار مي‌گيرد تا هواپيماي خود را از ايران پس گيرد، ولي به چه بهايي؟ آيا اين بها در پرونده هسته‌اي پرداخت مي‌شود؟

در چند ماه اخير، اسرائيل و امريكا موضوع حمله به تاسيسات هسته ايران را بيش از گذشته مطرح كرده‌اند. منابع مطبوعاتي غربي گزارش دادند كه امريكا به ايران اطلاع داده است كه بعد از ماه مارس نمي‌تواند مانع از حمله هوايي اسرائيل شود!! برخي نيز اين موضوع را عنوان كردند كه بعد از خروج سربازان امريكايي از عراق در آخر دسامبر جاري، آسمان اين كشور هيچ نگهباني ندارد و كسي نمي‌تواند مانع از پرواز هواپيماهاي اسرائيلي از فراز عراق براي رسيدن به خاك ايران شود. فضاي تبليغاتي به گونه‌اي ترسيم شد كه اسرائيل مايل به حمله حتي انفرادي است و امريكا در مقابل آن ايستاده است. در مقابل، مسئولان سياسي و فرماندهان نظامي ايران نيز پاسخ‌هايي مبني بر آمادگي دادند.

يكي از خبرهايي كه در چند هفته گذشته در مطبوعات اسرائيلي و امريكايي مطرح شد اين بود كه اسرائيل در حمله به تاسيسات هسته اي ايران از هواپيماهاي بدون سرنشين رادارگريزي استفاده خواهد كرد كه چند ميليارد دلار براي دستيابي به آن سرمايه گذاري كرده است. اين هواپيماها مي‌توانند مدت زيادي و بدون نياز به سوخت‌گيري در آسمان بمانند و خود را به هدف‌هاي تعيين شده در ايران برسانند. آيا مي‌توان توان هسته‌اي ايران را با چند هواپيماي بدون سرنشين از بين برد؟!! حتي اگر پاسخ به اين سؤال مثبت باشد، شكار هواپيماي RQ۱۷۰ امريكا حتما موجب درنگ بيشتر اسرائيل خواهد شد. تصور اين كه هواپيمايي اسرائيلي نيز به دام بيفتد به احتمال زياد فرماندهان نظامي اسرائيل را به تجديد نظر در طرح‌هاي نظامي خود سوق مي‌دهد. هواپيماهاي بدون سرنشين اسرائيل نقش مهمي در ترور رزمندگان فلسطيني در سرزمين‌هاي اشغالي ۱۹۶۷ دارند.


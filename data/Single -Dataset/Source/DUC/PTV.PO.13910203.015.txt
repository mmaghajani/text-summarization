انتخابات در فرانسه و جزيره کرس روز يک شنبه (۳ ارديبهشت، ۲۲ آوريل) از ساعت ۸ صبح به وقت محلي آغاز خواهد شد و تا ساعت ۶ بعد از ظهر ادامه خواهد داشت؛ راي گيري در شهرهاي بزرگ دو ساعت بيشتر به طول مي‌انجامد.

دو نامزد اصلي از بين ۱۰ نامزد انتخابات رياست جمهوري در فرانسه، نيکلا سارکوزي رئيس جمهور اين کشور و فرانسوا هولاند، نامزد سوسياليست فرانسه هستند.

بر اساس آخرين نظرسنجي‌هاي انجام گرفته در روز جمعه، هولاند با اختلاف کمي از سارکوزي در دور اول انتخابات پيشی می گیرد.

همچنين بر اساس نظرسنجي‌ها، مارين لو پن، نامزد راست افراطي و ژان لوک ملنشون، نامزد چپ گرا با اختلاف زياد در رتبه‌هاي بعدي هستند و فرانسوا بايرو نامزد ميانه، احتمالا نفر پنجم انتخابات خواهد بود.

اين در حالي است که صدها هزار جوان با برگزاري تظاهراتي به نام "آن‌ها به ما احترام نمي‌گذارند"، در پاريس پايتخت فرانسه مخالفت خود را با دو نامزد اصلي احزاب حاکم در اين کشور ابراز کردند.

تظاهرات کنندگان تاکيد کردند اين افراد نتوانسته‌اند به چالش‌هاي اصلي که مردم فرانسه با آن‌ها روبرو هستند، رسيدگي کنند.

رويترز به نقل از يک دانشجوي ۱۹ ساله گزارش داد: "هيچ يک از نامزدها به نظر من معتبر نيستند. سياست تحت کنترل امور مالي است."

دور دوم انتخابات رياست جمهوري فرانسه در صورت لزوم، ۶ مي (۱۷ ارديبهشت) برگزار مي‌شود. 

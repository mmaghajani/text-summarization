عضو کمیسیون برنامه و بودجه و محاسبات مجلس معتقد است ثبات نداشتن شاخص های اقتصادی و کاهش ارزش پول ملی عامل بازدارنده ای برای سرمایه گذاری در بازار بورس است.

عباسعلی نورا در گفت و گو با خانه ملت به دلایل کم اقبالی مردم به بورس اشاره کرد و گفت:در حال حاضر بازار بورس در تمام دنیا با چالش مواجه شده است .

وی با بیان اینکه در حال حاضر بازار بورس ایران پررونق تر از بورس های منطقه است  گفت:به طور کلی در حال حاضر به دلیل بحران اقتصادی دنیا و مشکلات تولید رشد شاخص های بورس کاهش یافته است.

این عضو کمیسیون برنامه و بودجه و محاسبات مجلس در ادامه اظهار داشت:بهتر است دولت و مجلس برای افزایش اقبال مردم برای سرمایه گذاری در بورس سیاستهایی را اتخاذ کنند تا ارزش پول ملی حفظ شود .

به اعتقاد وی با حفظ ارزش پول ملی سرمایه گذاری در بورس افزایش خواهد یافت.

امسال هم مانند سالهای قبل شاهد رکورد شکنی در شاخص های بورس در اولین ماه سال بودیم  و عبور نماگر های بورس از کانال ۲۷ هزارواحد در ماه قبل گویای این مدعاست.

بررسی آمار و عملکرد بورس تهران در یک ماه گذشته هرچند نشان از رشد شاخص های اقتصادی دارد اما در مقایسه با مدت مشابه سال قبل از کاهش اقبال سرمایه گذاران در این بازار حکایت دارد.

گفتنی است در ماه فروردین سال جاری نسبت به مدت مشابه شاهد کاهش ۲۴ درصدی در  خریداران در بازار سهام(کاهش ۳۶هزارو۶۶۲نفر)در بازار بورس بودیم. 

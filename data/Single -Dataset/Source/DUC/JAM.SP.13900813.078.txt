عباس ترابیان در گفتگو با مهر ضمن بیان این مطلب افزود: به طور کلی برای تیم ملی فوتسال بزرگسالان کشورمان یک برنامه یکساله را مدون کرده‌ایم که شروع این برنامه حضور در تورنمنت "گراندپریکس" برزیل بود. در این مسابقات شاگردان علی صانعی شش بازی را مقابل شش تیم از بهترین‌های فوتسال دنیا برگزار کردند.

وی با ابراز رضایت از عملکرد تیم ملی فوتسال کشورمان در مسابقات فوتسال جایزه بزرگ برزیل گفت: در این مسابقات چند بازیکن جوان به خوبی محک خوردند و مورد آزمایش قرار گرفتند که عملکرد آنها مورد توجه سرمربی تیم ملی قرار گرفت و این امیدواری وجود دارد که روند فعلی ادامه یابد.

ريیس کمیته فوتسال فدراسیون فوتبال در ادامه خاطر نشان کرد: برنامه بعدی تیم ملی فوتسال کشورمان رویارویی با روسیه، نايب قهرمان مسابقات فوتسال جایزه بزرگ برزیل است. این یک بازی سنگین و فشرده برای ملی پوشان فوتسال ایران است که از آن به بهترین نحو استفاده خواهیم کرد.

ترابیان خاطر نشان کرد: روس‌ها با دو تیم که شامل تیم ملی و امید فوتسال این کشور می‌شود به ایران خواهند آمد. این دو تیم طی اقامتی که در اصفهان خواهند داشت، دیدارهایی را با تیم‌های ملی و زیر 21 سال فوتسال ایران و گیتی پسند اصفهان خواهند داشت. تیم فوتسال 21 سال ایران با هدایت "جوراندیرو" و مصطفی عمادی مقابل تیم روسیه صف آرایی خواهد کرد.

وی در ادامه به تشریح برنامه دیدارهای دوستانه تیم‌های ملی و امید فوتسال روسیه در اصفهان پرداخت و گفت: روز یکشنبه 22 آبان‌ماه تیم فوتسال زیر 21 سال کشورمان با امیدهای فوتسال روسیه دیدار می‌کند و در ساعت 17 همان روز تیم‌های ملی فوتسال ایران و روسیه مقابل هم قرار می‌گیرند. روز دوشنبه 23 آبان‌ماه نیز تیم فوتسال بزرگسالان روسیه با گیتی پسند اصفهان روبه‌رو می‌شود و پس از آن تیم‌های فوتسال امید روسیه و بزرگسالان کشورمان مقابل هم صف‌آرایی خواهند کرد.

ريیس کمیته فوتسال فدراسیون فوتبال افزود: سه شنبه 24 آبان‌ماه در آخرین روز اقامت روس‌ها در اصفهان، تیم فوتسال امید روسیه به مصاف گیتی پسند می‌رود و در ادامه تیم‌های ملی کشورمان و روسیه مقابل هم قرار می‌گیرند. البته احتمال دارد تغییراتی در زمان پخش مسابقات ایجاد شود، چرا که ما برنامه دیدارها را به صداوسیما داده‌ایم و احتمالا برای پخش زنده بازی‌ها تغییراتی در زمان پخش آنها ایجاد شود.

ترابیان از سفر تیم ملی فوتسال کرواسی به ایران در آذرماه خبر داد و گفت: در آذرماه تیم ملی کرواسی به ایران می آید تا دو دیدار دوستانه مقابل تیم ملی فوتسال کشورمان داشته باشد. این دو دیدار در تاریخ‌های ششم و هفتم آذرماه به میزبانی شهر یزد برگزار خواهد شد. ما در این ماه قرار بود سفری به لبنان هم داشته باشیم که ظاهرا فدراسیون فوتبال لبنان از دیدار تیم ملی فوتسال این کشور با تیم ما صرفنظر کرده است که بدین ترتیب برگزاری این دیدار دوستانه نیز منتفی شد.

وی در ادامه به تشریح برنامه‌های تیم ملی فوتسال در دی‌ماه پرداخت و گفت: در دی‌ماه سال جاری قرار بود در یک تورنمنت دوستانه در کویت شرکت کنیم که هنوز ابعاد برگزاری این مسابقات مشخص نشده، پس نمی‌توانم با قوت بگویم که در پیکارهای کویت شرکت خواهیم کرد یا خیر. با این وجود طی روزهای 27 تا 30 دی‌ماه به کرواسی سفر می‌کنیم تا دو دیدار دوستانه مقابل تیم ملی این کشور داشته باشیم.

ريیس کمیته فوتسال فدراسیون فوتبال با اشاره به سفر تیم ملی فوتسال برزیل به ایران در بهمن ماه سال جاری افزود: طبق برنامه‌ای که از قبل هماهنگی‌های لازم برای اجرای آن صورت گرفته است، در بهمن ماه تیم ملی فوتسال برزیل به ایران می آید. برزیل طی اقامتی که در ایران خواهد داشت سه بازی دوستانه را با تیم‌های ملی فوتسال ایران و فولاد ماهان خواهد داشت.

براساس اعلام ترابیان تیم ملی فوتسال ایران اسفندماه را استراحت خواهد کرد و در هفته آخر فروردین ماه و یا هفته ابتدایی اردیبهشت‌ماه در تورنمنت غرب آسیا "WAFF" شرکت می‌کند. پس از آن تیم ملی فوتسال کشورمان برای شرکت در دوازدهمین دوره مسابقات فوتسال قهرمانی آسیا عازم دوبی امارات می‌شود. این مسابقات از 12 تا 22 می 2012 (22 اردیبهشت تا اول خردادماه 1391) در کشور امارات برگزار خواهد شد.

ترابیان در خاتمه تصریح کرد: پس از کسب سهمیه حضور در مسابقات جام‌جهانی که در ماه نوامبر 2012 در تایلند برگزار می‌شود، برنامه‌های جامعی را برای حضور در این رقابت‌ها خواهیم داشت که در آینده‌ای نزدیک آنها را اعلام خواهیم کرد. 

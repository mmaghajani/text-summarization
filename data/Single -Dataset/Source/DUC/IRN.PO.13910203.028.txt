به گزارش روز یكشنبه ایرنا، این در حالی است كه نظر به اختلاف چند ساعته ، انتخابات ریاست جمهوری ازظهر روز شنبه گذشته در برخی از سرزمین های ماوراء فرانسه و خارج از كشور آغاز شده است.

رای گیری از افراد واجد شرایط رای دادن تا هشت شب ادامه خواهد داشت.

طبق قوانین انتخاباتی در روال عادی، زمان انتخابات قابل تمدید نبوده وافراد موظف هستند در زمان در نظرگرفته شده به یكی از شعب و دفاتر اخذ آرا مراجعه كرده و به نامزد مورد نظر رای دهند.

دست اندركاران انتخابات، تعداد 85 هزارشعبه ودفاتر اخذ آراء برای این مرحله از انتخابات ریاست جمهوری فرانسه در نظرگرفته اند.

براساس آمارهای موجود 5/44 میلیون نفر از شهروندان فرانسوی درسطح 33 هزار شهر و روستا این كشور واجد شرایط رای دادن می باشند.

رای دادن درفرانسه اجباری نیست درحالی كه برخی كشورهای حوزه اروپا از جمله لوكزامبورگ ، بلژیك ، ایتالیا ، یونان و رومانی با وضع قانونی در زمینه اجباری بودن حضور شهروندان درپای صندوق های اخذ آراء ، جرایم و سایر محدودیت هایی برای شهروندان واجد شرایط كه از این كار خودداری می كنند، در نظرگرفته شده است.

رای گیری از واجدان شرایط رای درحالی در فرانسه آغاز می شود كه رسانه های جمعی اعم از نوشتار، شنیداری و صوتی ، خبرنگاران ، مفسران ، تحلیل گران ، موسسات نظرسنجی و دیگر دست اندركاران امر انتخابات ، از ساعت 24 جمعه شب گذشته تا ساعت 20 امروز یكشنبه مجاز نیستند در زمینه میزان آراء ماخوذه و جایگاه احتمالی نامزدها اظهار نظر كنند.

نقض كنندگان این قانون به پرداخت 75 هزار یورو جریمه نقدی محكوم می شوند.

طراحان معتقدند كه این امر می تواند در رای افراد و نحوه تصمیم آنان در مورد نامزدها تاثیرگذار بوده و انتخابات را از روند عادی خود خارج كند.

' نیكلا ساركوزی '، از حزب حاكم ، ' فرانسوا اولاند '، از حزب سوسیالیست، ' مارین لوپن'، از ملی جبهه راست افراطی، ' ژان لوك ملانشون'، از جناح چپ، ' اوا ژولی'، از حزب اكولوژی و سبز، ' فرانسوا بایرو' از حزب مودم ، ' ناتالی آرتو از حزب كمونیست '، ' فیلیپ پوتو از حزب ضد سرمایه داری جدید ' و ' نیكلا دوپون انیان از حزب فرانسه استوار' و ' ژاك شومیناد'، نامزدهای مرحله اول انتخابات ریاست جمهوری فرانسه هستند.

درهمین حال نیز آخرین نظرسنجی موسسه ' ایپسوس ' فرانسه كه تنها دو روزمانده به برگزاری انتخابات انتشار یافت نیز نشان می دهد كه اولاند در مرحله اول با كسب 29 درصد از آراء ماخوذه در برابر ساركوزی كه حائز 5/25 درصد از آراء این مرحله از انتخابات می شود ، برتری خود را حفظ خواهد كرد.

براین اساس ، اولاند خواهد توانست در مرحله دوم انتخابات با اختلاف فاحشی و با كسب 56 درصد آراء بر ساركوزی رقیب این مرحله از انتخابات چیره شود.

دومین مرحله از انتخابات ریاست جمهوری فرانسه قرار است دوهفته بعد ششم ماه مه میلادی میان دو نامزد برتر راه یافته به این مرحله از انتخابات برگزارشود. 

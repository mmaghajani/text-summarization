به گزارش خبرگزاری فارس، روابط عمومی جشنواره بین المللی فیلم ویدیویی تهران با اعلام این خبر اسامی اعضای شورای سیاستگذاری این رویداد سینمایی را که برای نخستین بار در کشور طراحی و پی‌ریزی شده است به این ترتیب معرفی کرد:

جواد شمقدری رئیس سازمان سینمایی کشور

هادی ایازی مشاور عالی و معاون فرهنگی و اجتماعی شهرداری تهران

اصغر غلامرضایی معاون آموزش و پژوهش سازمان صدا و سیما

حسن اسلامی‌مهر رئیس مرکز سیمافیلم

شفیع آقامحمدیان مدیرعامل مرکز گسترش سینمای مستند و تجربی

سعید رجبی‌فروتن مدیرکل دفتر توسعه و همکاری های سمعی و بصری نمایش خانگی

محمدرضا عباسیان مدیرعامل موسسه رسانه‌های تصویری و دبیر جشنواره فیلم ویدیویی تهران

بر پایه این خبر، اعضای این شورای عهده‌دار تدوین سیاست‌های کلان و راهبردهای محتوایی هستند.

این جشنواره در راستای اهتمام به تولید و عرضه کیفی‌تر فیلم‌های ویدیویی و ارتقای جایگاه آن در جامعه و به منظور سنجش ارزش‌های هنری و تکنیکی، تشویق و تقدیر سازندگانی که به ترجمان زیبا و هنرمندانه پیام و آرمان‌های عالیه اسلامی و ملی مبادرت کرده‌اند، پیش‌بینی شده است.

جشنواره بین‌المللی فیلم ویدیویی تهران در دو بخش مسابقه ایران و بین‌الملل در قالب بخش‌هایی چون مسابقه ایران (رویش یاس‌ها)، مسابقه یک دهه (‌خاطره یاس‌ها)، مسابقه سینما ویدیو، مسابقه بین الملل، بخش جوایز ویژه سازمان جشنواره و نمایش ویژه برگزار می‌گردد.

این جشنواره توسط مؤسسه رسانه‌های تصویری با حمایت سازمان سینمایی کشور، همزمان با مبعث نبی اکرم(ص) و میلاد حضرت اباعبدالله(ع) به دبیری محمدرضا عباسیان ‌برگزار می‌گردد.

 ما از قدیمی‌ها مسایلی را شنیده‌ایم و آن را نسل به نسل به فرزندان‌مان یاد می‌دهیم که خیلی از آنها چندان درست نیستند و پایه علمی هم ندارند. می‌خواهیم چند نمونه از این عقاید را با هم مرور کنیم تا دلایل صحیح آن را آموخته و به فرزندان‌مان بیاموزیم.

* آیا استرس موها را سفید می‌کند؟

شاید شما همه کسانی را در نزدیکی خود دیده باشید که یک شبه موهای‌شان در پی یک استرس شدید سفید شده است. نمی‌‌خواهم بگویم اشتباه کرده‌اید، بهتر است بگویم کمی اغراق می‌کنید چون از نظر علمی چنین موضوعی غیرممکن است. امکان ندارد مویی که رشد کرده، ناگهان پیگمنت‌های رنگی خود را از دست بدهد و یک دفعه تمام موها سفید شود. شاید در عرض چند ماه که موها رشد می‌کنند و موهای قبلی می‌ریزند، چنین اتفاقی نمایان شود اما مطمئن باشید امکان ندارد که بخوابید و صبح موهای‌تان از شدت غم و غصه سفید شده باشد.

استرس می‌تواند یک شبه سبب بروز اختلال در هورمون‌های بدن شده و ریزش مو را تسریع کند و از آنجا که موهای سفید در برابر ریزش مقاوم‌ترند، موهای مشکی‌تر ریخته و تنها موهای سفید باقی بمانند. شاید به همین دلیل است که قدیمی‌ها فکر می‌کردند موهای انسان در اثر استرس یک شبه سفید می‌شود.

* سفیدی‌های زیر ناخن به دلیل کمبود کلسیم است!

شاید زیر ناخن‌های شما هم این لکه‌های سفید پدیدار شده و به مرور با بلند شدن ناخن محو شده باشد. این اتفاق معمولا در کودکی رخ می‌دهد و وقتی بچه‌ها از مادران‌شان علت را جویا می‌شوند، مادرها می‌گویند چون شیر به اندازه کافی نمی‌خوری دچار کمبود کلسیم شده‌ای! اما این موضوع اصلا درست نیست و کلسیم ارتباطی به لکه‌های سفید زیر ناخن ندارد.

حقیقت این است که ناخن نیز مانند هر اندام و عضو دیگری می‌‌تواند دچار بیماری شود. حتی گفته می‌شود ناراحتی‌های قلبی‌ریوی نیز روی ناخن‌ها اثر گذاشته و سبب بروز تغییر شکل یا عیوبی در‌ آنها می‌شود.

اما برگردیم به موضوع لکه‌های سفید زیر ناخن!

ناخن‌ها از لایه‌هایی از کراتین که روی هم قرار گرفته تشکیل شده‌اند. گاهی این لایه‌ها درست روی هم قرار نمی‌گیرند و آن نقطه حالت متفاوتی با دیگر نقاط پیدا می‌کند. انگار که حباب هوا در آن قرار گرفته است. هیچ مشکلی در میان نیست. تنها کافی است صبر کنید تا ناخن بلند شده و آن را کوتاه کنید.

* آنتی‌بیوتیک‌ها خواب‌آور و کسالت‌آورند!

وقتی گلودرد می‌گیرید و به پزشک مراجعه می‌کنید، برایتان آنتی‌بیوتیک تجویز می‌شود. مصرف آنتی‌بیوتیک سبب می‌شود احساس خواب‌آلودگی و خستگی شدیدی کنید اما اشتباه نکنید. این آنتی‌بیوتیک نیست که شما را خسته و کسل می‌کند. برعکس آنتی‌بیوتیک‌ها به بدن شما کمک می‌کنند تا با میکروب‌ها بجنگد و در نتیجه بدن کمی آسوده‌تر شود. آنچه شما را خسته و خواب‌آلوده می‌کند، بیماری است. انرژی است که سیستم ایمنی شما برای مقابله با میکروب‌ها آن را از دست داده است!

* شکلات یبوست‌آور است!

شاید شما هم شنیده باشید که می‌گویند کاکائو مغزدار را با چای بخورید چون ممکن است در غیر این صورت دچار یبوستی شدید شوید. این حرف چندان درست نیست. در حقیقت شکلات سبب کند شدن کار دستگاه گوارش نمی‌شود. دقیقا برعکس کاکائو فیبر و چربی بالایی دارد و سبب تسهیل حرکت مدفوع می‌شود. تنها بدی کاکائو این است که شاید شما را کمی چاق کند.

* روغن روی سوختگی درد را تسکین می‌دهد!

اگر آدم بی‌احتیاطی هستید و مدام دست‌تان را با اتو یا ماهی‌تابه می‌سوزانید، شاید شنیده باشید که می‌گویند گذاشتن کره روی جای سوختگی سوزش آن را برطرف می‌کند. برخلاف آنچه مادر یا مادربزرگ‌تان گفته این کار اصلا درست نیست. کره یا هر روغن دیگری بر سوختگی اثری نمی‌گذارد و اگر احساس سوزش کمی آرام می‌شود به خاطر خنکی است نه روغن! جالب است بدانید گذاشتن روغن روی سوختگی‌های شدید یا شیمیایی بسیار خطرناک است. روغن، سیب‌زمینی و خمیردندان هیچ یک برای سوختگی مناسب نیست. مثلا خمیردندان حاوی ترکیبات سایشی است که می‌تواند سبب تشدید سوختگی شود. تنها دارویی که ما به شما توصیه می‌کنیم، آب سرد است. کافی است وقتی دست‌تان سوخت، چند دقیقه‌ای آن را زیر آب خنک بگیرید! 

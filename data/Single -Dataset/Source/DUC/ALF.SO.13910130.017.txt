به گفته یک مقام مسئول صندوق رفاه دانشجویان وزارت علوم، اداره اماکن عمومی ناجا با خوابگاه‌هایی که عضویت در اتحادیه خوابگاه‌داران غیردولتی را نپذیرند به نحو مقتضی برخورد خواهد کرد و در همین رابطه قراردادی با اداره اماکن ناجا در حال نهایی شدن است.

عدم معرفی دانشجو به پانسیون‌های بدون مجوز

منصور حبیب‌پور گودرزی در گفتگو با مهر با اشاره به اینکه یکی از معضلات موجود در مسائل رفاهی دانشجویان خوابگاه‌هایی هستند که در شرایط حداقلی نظارت دستگاه‌های ناظر در حوزه رفاهی دانشجویان، دانشگاه‌ها، برخی مراجع نظارتی و صندوق رفاه دانشجویان قرار دارند، ادامه داد: سیاست صندوق رفاه این است که تمام خوابگاه‌ها و پانسیون‌هایی که در نظارت حداقلی قرار دارند باید عضو اتحادیه خوابگاه‌داران غیردولتی شوند، همچنین دانشگاه‌ها موظف هستند به این دسته از خوابگاه‌ها و پانسیون‌ها که در این اتحادیه عضویت ندارند، دانشجو معرفی نکنند.

به گفته وی از سال تحصیلی آینده تمام مجموعه‌های خوابگاهی باید مجوز اتحادیه مذکور را دریافت کنند.

برخورد ناجا با خوابگاه‌های غیرمجاز

رئیس صندوق رفاه دانشجویان در پاسخ به پرسش مهر درباره نحوه رسیدگی به پانسیون‌هایی که دانشجویان بدون معرفی دانشگاه در آن اسکان می‌یابند، تاکید کرد: این دسته از پانسیو‌ن‌ها به عنوان مجموعه خوابگاهی به شمار نمی‌آیند، چرا که ممکن است در یک ساختمان عده‌ای کارمند، کارگر و دانشجو ساکن باشند و در هر ساختمانی احتمال وجود چنین قشرهایی وجود دارد.

وی خبر از نهایی شدن قراردادی با اداره اماکن عمومی ناجا داد که طی این قرارداد با خوابگاه‌هایی که تمایل به عضویت در اتحادیه خوابگاه‌دارن غیردولتی ندارند، به طریق مقتضی و قانونی برخورد شود.

قائم مقام صندوق رفاه دانشجویان وزارت علوم در همین رابطه به تعریف پانسیون‌های دانشجویی پرداخت و افزود: مجتمعی که به صورت متمرکز دانشجویان در آن اسکان داشته باشند و دانشجویان به صورت رسمی و توسط دانشگاه به این مکان‌ها معرفی می‌شوند، پانسیون نامیده می شوند.

۲ مزیت برای خوابگاه‌دارن غیردولتی

حبیب‌پور گودرزی در این راستا اعلام کرد که برخی سیاست‌های حمایتی از جمله محاسبه تعرفه آموزشی آب، برق و گاز به منظور کاهش هزینه‌ها برای حمایت از این خوابگاه‌داران در نظر گرفته شده است.

به گفته وی، مبالغی که از دانشجویان در این خوابگاه‌ها دریافت می‌شود باید با توجه به تعرفه آموزشی باشد که با نرخ آزاد اجاره‌بهای خوابگاه‌های موجود در سطح شهر متفاوت است.

این مقام مسئول در صندوق رفاه وزارت علوم، همچنین خبر از اختصاص یافتن یارانه تغذیه برای دانشجویانی داد که در خوابگاه‌های عضو اتحادیه خوابگاه‌داران غیردولتی اسکان دارند.

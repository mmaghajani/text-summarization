به گزارش خبرگزاري فرانسه، العربي روز دوشنبه (۴ ارديبهشت، ۲۳ آوريل) در يک کنفرانس خبري مشترک با مراد مدلسي، وزير خارجه الجزاير تصريح کرد، راه حل سياسي در سوريه بدون آتش بس محقق نخواهد شد. 

وي افزود:"در حال حاضر در مورد ۲ نکته اجماع جهاني وجود دارد- آتش بس و آغاز يک رويه سياسي- يک راه حل سياسي را نمي‌توان از هدف امروزي مبني بر دستيابي به آتش بس جدا دانست."

العربي با اشاره به طرح صلح پيشنهادي کوفي عنان، فرستاده سازمان ملل و اتحاديه عرب به سوريه خاطرنشان کرد ابتکار عمل عنان به محدود کردن خشونت در سوريه کمک کرده است.

در همين حال گزارش‌هاي منتشر شده از سوريه نشان مي‌دهد گروه‌هاي مسلح که از حمايت بيگانگان برخوردارند، همچنان به حملات مرگ‎بار خود در اين کشور ادامه مي‎دهند.

روز دوشنبه گروه‌هاي مسلح ۳ مقام نظامي سوري را در شهر حما و يک پزشک را نيز در درعا کشتند. اين حوادث يک روز پس از بازديد ناظران سازمان ملل از اين شهرها روي داد.

ناظران اعزامي سازمان ملل به سوريه روز يک‌شنبه (۳ ارديبهشت، ۲۲ آوريل) نيز از شهرهاي رستن و حمص بازديد کردند.

سوريه از اوايل سال ۲۰۱۱ ميلادي صحنه وقوع ناآرامي‌هايي بوده است. از ۱۲ آوريل و هم‌زمان با اجراي آتش بس در سوريه، آرامش به بسياري از نقاط اين کشور بازگشته است، گرچه گزارش‌ها از وقوع درگيري‌هاي پراکنده در برخي از نقاط حکايت مي‌کند. 

دمشق گروه‌هاي مسلح را متهم مي‌کند که با تداوم حملات به نيروهاي دولتي، آتش بس را نقض مي‌کنند.

نخستين گروه از ناظران سازمان ملل ۱۶ آوريل وارد دمشق شدند.

اعضاي شوراي امنيت سازمان ملل ۲۱ آوريل به اتفاق آرا، قطعنامه‎اي را تصويب و با اعزام ۳۰۰ ناظر به سوريه موافقت کردند. 

حجت‌‌الاسلام والمسلمین حمید محمدی، قائم مقام وزیر فرهنگ و ارشاد اسلامی در امور قرآنی و دبیر شورای توسعه فرهنگ قرآنی، در گفت‌وگو با خبرگزاری قرآنی ایران(ایکنا) ضمن اعلام خبر دریافت 90 درصد از بودجه نیم‌درصد امور قرآنی سال 90، گفت: رئیس‌جمهور اهتمام ویژه‌ای به این امر داشتند و در مصوبه دوم دولت، بودجه قرآنی کشور رقم 218 میلیارد تومان اعلام شد. این مصوبه دوم بزرگترین اتفاقی بود که در امور قرآنی کشور در سال 90 رخ داد.

رئیس مرکز هماهنگی، توسعه و ترویج فعالیت‌های قرآنی کشور بیان کرد: با پیگیری ویژه‌ معاونت برنامه‌ریزی و نظارت راهبردی رئیس‌جمهور، 200 میلیارد تومان یعنی 90 درصد بودجه نیم درصد سال 90 دریافت و به حساب شورای عالی انقلاب فرهنگی واریز شد.

وی تصریح کرد: تمامی دستگاه‌هایی که این پول باید به آن‌ها اختصاص داده شود با عقد تفاهم‌نامه در چهار مرحله مبالغ تعیین شده را دریافت می‌کنند. بدین شکل که در مرحله اول به عنوان پیش‌پرداخت، 25 درصد مبلغ را دریافت خواهند کرد؛ 25 درصد بعد را پس از ارائه طرح و برنامه و 25 درصد سوم را پس از اجرای 50 درصد از طرح‌ها و برنامه‌هایشان دریافت می‌کنند. مابقی یعنی مرحله چهارم، پس از ارائه 100 درصد گزارش کار اجرای طرح و برنامه‌ها به حساب دستگاه مربوطه پرداخت می‌شود.

حجت‌الاسلام محمدی تصریح کرد: گزارش این نحوه پرداخت بودجه امور قرآنی کشور را روز گذشته، 15 فروردین‌ماه، با حضور در مجلس شورای اسلامی به اطلاع نمایندگان ملت رساندم و آن‌ها این شیوه را تأیید کردند.

محمدی درباره نحوه تعیین بودجه فعالیت‌های قرآنی در بودجه سال 91 کشور نیز گفت: فعلاً در بودجه 91 نیز صحبت از همان اختصاص نیم درصد از بودجه دستگاه‌های اجرایی کشور به امور قرآنی است. اما پیشنهادی از جانب ما داده شده است که نحوه تخصیص بودجه قرآنی در سال 91 در چهار مرحله باشد، یعنی هر سه‌ماه یک‌بار بودجه تخصیص یابد و اتفاقی که در سال 90 رخ داد و تخصیص کل بودجه قرآنی تا پایان سال به طول انجامید، مجدد تکرار نشود. البته نگاه بسیار مثبتی به عملکرد خانه ملت در نحوه تعیین بودجه قرآنی سال 91 داریم. باید همچنان صبر کرد، البته شنیده‌ها حاکی است که هنوز صحبتی از بودجه قرآنی سال 91 در کمیسیون تلفیق به میان نیامده است.

قائم مقام وزیر فرهنگ و ارشاد اسلامی در امور قرآنی در پایان تأکید کرد: دستگاه‌هایی که قبلاً طرح‌های قرآنی خود را به شورای توسعه فرهنگ قرآنی ارائه داده‌اند با انعقاد تفاهم‌نامه‌ به آسانی بودجه سال 90 را دریافت خواهند کرد. 

گروه ادب و هنر- ندا انتظامی: 
دقیقا یکسال از استعفای دکتر محمدعلی خبری، مدیرکل دفتر موسیقی می‌گذرد. 16 فروردین سال گذشته او از این سمت استعفا کرد و به جای وی علی ترابی به‌عنوان سرپرست، هدایت دفتر موسیقی را برعهده گرفت، در این مدت هم مسئولان وعده‌دادند که به‌زودی مدیرکل دفتر موسیقی مشخص می‌شود.

خالی‌بودن صندلی مدیریت موسیقی کشور، مشکلاتی را در این حوزه به‌وجود آورد؛ از دیر معرفی شدن دبیر جشنواره موسیقی فجر که مهم‌ترین اتفاق در حوزه موسیقی است تا رفع مشکل ارکستر ملی بعد از 2 سال.سال 87 منوچهر صهبایی عهده‌دار رهبری ارکستر سمفونیک تهران شد و پس از 2سال قرار بر این شد که این ارکستر 70ساله توسط رهبر میهمان هدایت شود. حال این نگرانی وجود دارد که رهبر بعدی ارکستر سمفونیک در سال 90 چه‌کسی خواهد بود؟

اگر سال گذشته تمام مباحث ارکستر سمفونیک توسط انجمن موسیقی اعلام می‌شد، در سال جدید این موضوع شکل دیگری می‌یابد. بابک رضایی مدیرعامل انجمن موسیقی تهران درباره رهبر بعدی ارکستر گفت: سال گذشته از روی علاقه‌ای که به ارکستر سمفونیک داشتم، شخصا بحث ارکستر سمفونیک تهران را با نظارت معاونت هنری پیگیری کردم، اما در سال جدید و با توجه به اینکه تصمیم‌گیری ارکستر سمفونیک برعهده انجمن موسیقی نیست و مسائل آن مربوط به دفتر موسیقی است، هیچ اطلاعی از برنامه‌های آن ندارم. دفتر موسیقی باید برنامه این ارکستر را مشخص کند و ما هم منتظریم که این برنامه‌ها مشخص شوند.

آخرین اجرای ارکستر سمفونیک به رهبری مرتضی نادرپور مربوط به جشن نوروز است که در روز 7 فروردین با اجرای یک موومان از سمفونی نوروز ساخته احمد پژمان و خاک مهر آیین ساخته علی‌اکبر قربانی در حضور رئیس‌جمهور و میهمانان این برنامه در تالار وحدت به روی صحنه رفت و اینچنین فعالیت این ارکستر در سال 90 آغاز شد، سپس در روزهای 8 تا 10 فروردین علاوه بر این قطعات رقص دایره ساخته مرحوم سنجری، سرود وطنم که نخستین سرود ملی ایران است با تنظیم شهرداد روحانی و یک قطعه از اشتراوس را در تالار وحدت برای مردم اجرا کردند که به گفته مدیرعامل انجمن موسیقی این موضوع در 8 سال اخیر بی‌سابقه بوده که ارکستر سمفونیک تهران در ایام نوروز برنامه اجرا کند؛ چرا که تمرینات این ارکستر معمولا از نیمه فروردین آغاز می‌شد و در ایام نوروز ارکستر تعطیل بوده‌است.

با این حال هنوز خبری از تمرینات ارکستر در سال 90 نیست. رضایی با تاکید بر این نکته که انجمن موسیقی عهده دار برنامه ارکستر سمفونیک تهران نیست و تنها مسئولیت برگزاری کنسرت‌‌های آن را برعهده دارد، اعلام کرد: در سال گذشته صرفا به واسطه علاقه شخصی و اعتماد معاونت هنری این فضا به من داده شد و من درکنار فعالیت‌های دیگر انجمن موسیقی فعالیت این ارکستر را با هماهنگی شورای ارکستر سمفونیک هدایت کردم.

اما امسال این موضوع از من خواسته نشده است و به همین دلیل این‌کار را ادامه ندادم مگر اینکه مجددا ازمن خواسته شود. گرچه بابک رضایی در سال گذشته اعلام کرده بود که برنامه‌ ارکستر سمفونیک تهران در سال 90 مشخص شده‌است و به‌زودی اعلام می‌شود اما این‌بار گفت: آن زمانی که این صحبت را کردم برنامه‌های سال 90 ارکستر مشخص شده بود و باید بگویم که الان هم برای من مشخص است و باید کسی به من دستور بدهد تا این برنامه را اعلام کنم.

اگر مسئولیت ارکستر سمفونیک تهران برعهده انجمن بود، قطعا برنامه را اعلام می‌کردم و اگر این اتفاق نمی‌افتاد، سستی انجمن موسیقی بود اما این وظیفه برعهده ما نیست و باید دفتر موسیقی آن را اعلام کند. پس از استعفای فرهاد فخرالدینی، ارکستر ملی به‌مدت 2 سال از فعالیت باز ایستاد و تمام وعده‌های مسئولان برای حل این مشکل بی‌نتیجه بود، تا اینکه سال گذشته در بیست و ششمین جشنواره بین‌المللی موسیقی فجر این ارکستر مجددا ادامه کار داد.

حال این نگرانی وجود دارد که با توجه به مشخص نبودن تکلیف مدیریت دفتر موسیقی پس از یکسال و از همه مهم‌تر نبود رهبر دائم در ارکستر سمفونیک، این ارکستر وضعیتی مشابه ارکستر ملی پیدا کند. با این حال بابک رضایی این امر را محال دانست و گفت: واقعیت این است که با توجه به دورنمایی که در معاونت هنری وجود دارد، چنین امری را محال می‌دانم؛ خصوصا اینکه ارکستر سمفونیک تهران برای شخص وزیر ارشاد، معاون هنری وزیر و دیگر مسئولان جایگاه خاصی دارد و آنان هم توجه ویژه‌ای دارند.

گروه اقتصادی:
با وجود اینکه پیش‌بینی می‌شد گزارش کمیسیون اصل 90 مجلس بسیاری از زوایای پنهان اختلاس اخیر را برای مردم روشن کند اما با نزدیک شدن به زمان پرده‌برداری از این گزارش، اظهارات اعضای کمیسیون حاکی از ارائه یک گزارش کلی و توصیفی بدون اشاره به اسامی متخلفین و حذف اسامی است. 

محمد موحد با بیان اینکه رونوشتی از گزارش مجلس در اختیار قوه قضاییه قرار خواهد گرفت، به خبرنگار ما گفت: این گزارش پس از قرائت در صحن علنی به‌منظور پیگیری‌های بیشتر و اقدامات احتمالی مجلس در این ارتباط توسط سایر نمایندگان بررسی می‌شود. وی احتمال داد که این گزارش امروز در دستور کار صحن علنی قرار بگیرد. به گفته وی، یکی از مباحث جلسه روز گذشته این کمیسیون در مورد اعلام اسامی خاطیان بود و جمع‌بندی هم این بود که چون این کار وظیفه قوه قضاییه است، باید توسط همین نهاد انجام شود؛ بنابراین کمیسیون این بخش را به قوه قضاییه محول کرد و قرار شد که فعلا اسمی مطرح نشود.

موحد با اشاره به اعلام وصول طرح استیضاح وزیر امور اقتصادی و دارایی، تصریح کرد: با این اتفاق عملا ارتباط استیضاح‌ها با گزارش کمیسیون منتفی شد. علاوه بر این، طرح درخواست استعفای وزیر اقتصاد و رئیس‌کل بانک مرکزی در گزارش کمیسیون اصل 90 هم صحت ندارد؛ بنابراین برخوردهای آتی مجلس به‌نظر نمایندگان درخصوص قصور یا تقصیر افراد بستگی دارد. از طرفی باید به دفاعیات دستگاه‌های دولتی هم توجه کرد.

رئیس شعبه مقصر است

وی خاطرنشان کرد: این نوع تخلفات عوامل مختلف و متعددی دارد و یکی از این عوامل، فردی است که بدون دارا بودن صلاحیت‌های لازم در جایگاهی قرار گرفته است. موحد در پاسخ به این سؤال که آیا این اظهارات در مورد خاوری مدیرعامل سابق بانک ملی است یا خیر؟ گفت: منظور بنده رئیس شعبه‌ای است که منجر به این تخلفات شده است. رئیس شعبه تمامی این مشکلات را به‌وجود آورد. وی افزود: همچنین زمانی که نظارت‌های کافی و همه‌جانبه ‌وجود نداشته باشد، بدیهی است که چنین تخلفاتی رخ خواهد داد. اگر چنین نظارتی وجود داشت، آیا واقعا در این مدت این فرد می‌توانست چنین اتفاقاتی را رقم زند و مملکت و مسئولین را با این وضعیت و معضل روبه‌رو کند؟

خبرنگار همشهری پرسید: بنابراین به‌نظر می‌رسد که کمیسیون یکی از دلایل را ضعف نظارت بانک مرکزی تشخیص داده است. این عضو کمیسیون اصل 90 پاسخ داد: خیر، منظور، نظارت به معنی عام است و همه کسانی که در این قضیه دخیل هستند باید نظارت خود را به روز کنند. این برای ما مهم است که نظارت‌ها به روز باشد چون در غیراین صورت اثری را که باید داشته باشد، ندارد. وی البته تأکید کرد که کمیسیون هم تقریبا به نظارت اشاره کرده است ولی اسامی مقصران را اعلام نمی‌کند. به گفته موحد، نتیجه گزارش کمیسیون اصل 90 دارای ابعاد مختلف و متعددی است؛ اولا نحوه شکل گیری، ورود و رشد این مجموعه تشریح شده است همچنین مسیرهای غیرقانونی که طی شده و نهادهایی که باید با آنها برخورد می‌کردند، معرفی شده و علاوه بر این اقداماتی که اگر صورت می‌گرفت می‌توانست جلوی بروز چنین حادثه‌ای را بگیرد، مشخص شده است. وی تصریح کرد: افرادی که در انجام این اقدامات کوتاهی کرده‌اند، یا مقصرند یا قاصر البته نام این افراد فعلا جزو اسرار کمیسیون است و باید در صحن علنی مطرح شود. 

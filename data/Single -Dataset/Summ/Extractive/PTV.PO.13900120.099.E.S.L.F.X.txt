آسيب‌شناسي و ريشه‌يابي حوادث اخير سوريه نشان مي‌دهد که عربستان سعودي و اردن، تغذيه کنندگان اصلي شورش‌هاي اخير سوريه هستند. 


اين شورش‌ها ابتدا از شهر درعا واقع در 120 کيلومتري جنوب دمشق و در مرز مشترک سوريه و اردن آغاز شد. 


شهر درعا همواره خاستگاه اصلي اخوان‌المسلمين بوده و اهالي اين شهر ارتباط گسترده‌اي با جنبش‌هاي اسلامي اردن دارند. 


در سال 1982 ميلادي نظير اين شورش‌ها در شهرهاي حمص، حماء و درعا عليه حکومت حافظ اسد، رئيس جمهور فقيد سوريه، صورت گرفت. 


حافظ اسد، پدر بشار اسد که از سال 1970 تا سال 2000 رئيس جمهور سوريه بود، يکي از رهبران قدرتمند جهان عرب به شمار مي‌رفت و از محبوبيت مردمي فراوان برخوردار بود. 


به دليل جانب‌داري مرحوم حافظ اسد از جمهوري اسلامي ايران در طول جنگ تحميلي صدام عليه ايران، ملک حسين پادشاه سابق اردن و صدام حسين ديکتاتور سابق عراق و ملک خالد پادشاه وقت عربستان در يک طرح مشترک، اخوان‌المسلمين را عليه دولت سوريه تحريک کردند
درگيري‌ها از سال 1982 تا سال 1984 بيش از 30 هزار کشته بر جاي گذاشت، اما سرانجام، مرحوم حافظ اسد، رئيس جمهوري وقت سوريه توانست اين بحران را کنترل کند. 


پس از مرگ حافظ اسد و جانشيني فرزند وي بشار اسد در راس نظام سوريه، رژيم‌هاي عربستان و اردن همچنان در صدد ايجاد ناامني در سوريه بر آمدند. 


عربستان که معمولا سياست‌هاي امريکا و اسرائيل را در منطقه اجرا مي‌کند، تلاش کرد تا از رهگذر ايجاد شکاف در حاکميت سوريه، توان‌مندي بشار اسد را متزلزل کند. 


به همين علت، عربستان با پرداخت 30 ميليون دلار به عبدالحليم خدام، معاون اول سابق رئيس جمهوري سوريه، وي را تشويق کرد تا از حاکميت جدا شود. 


عبدالحليم خدام در سال 2005 با کمک عربستان به فرانسه پناهنده و با رهبران تبعيدي اخوان‌المسلمين براي توطئه عليه نظام حاکم سوريه وارد عمل شد. 


خدام که با ملک عبدالله، پادشاه عربستان و رفيق الحريري، نخست وزير سابق لبنان نسبت خويشاوندي دارد، با استفاده از ثروت کلان خود دست به تشکيل يک گروه سياسي براي سرنگوني نظام بشار اسد زد. 

همسران خدام، رفيق الحريري و ملک عبدالله خواهر هستند و به همين دليل مثلث خدام- ملک عبدالله و الحريري در منطقه معروف است. 

کليه اعضاي خانواده خدام تابعيت سعودي دارند و حجم سرمايه‌گذاري فرزندان وي، جمال و جهاد در عربستان به بيش از 3 ميليارد دلار تخمين زده مي‌شود. 

لذا با شروع اعتراضات مردمي در تونس، مصر، ليبي، يمن و بحرين، رژيم عربستان براي قطع محور تهران - دمشق - بيروت فرصت را مناسب ديد. 


به دليل تاثير مستقيم وهابيون سعودي بر روي اخوان‌المسلمين سوريه، اهالي شهرهاي درعا و حمص به تحريک عربستان تحت عنوان مطالبات مردمي دست به اقدامات خشونت‌آميز زدند. 

گفته مي‌شود که امريکا، اسرائيل، اردن و عربستان براي هدايت شورش‌هاي جنوب سوريه يک ستاد مشترک عملياتي در سفارت عربستان در بلژيک تشکيل دادند و عبدالحليم خدام که بيش از 30 سال در عالي‌ترين پست‌هاي سياسي، اجرائي و اطلاع‌رساني دولت سوريه قرار داشت، براي هدايت شورش‌ها از پاريس به بلژيک منتقل شد. 

دليل اين امر اين است که طبق قوانين فرانسه، پناهندگان سياسي در اين کشور نمي‌توانند عليه کشورهاي خود در فرانسه فعاليت کنند و به همين دليل، خدام براي هدايت جريان‌هاي شورشي سوريه به بروکسل رفت. 


اردن نيز کليه امکانات لجستيکي و سلاح‌هاي انفرادي را در اختيار هسته‌هاي مسلح وابسته به اخوان‌المسلمين سوريه در شهرهاي درعا و حمص قرار داد. 

با اين که بشار اسد اندکي پس از شورش‌هاي خونين سوريه وعده ايجاد تغييرات و اصلاحات اساسي را داد، اما گروه اخوان‌المسلمين سوريه به تحريکات خود براي سرنگوني بشار اسد ادامه داد. 


تلويزيون دولتي سوريه اخيرا فيلمي از فعاليت مسلحانه يک گروه چريکي در شهر مرزي درعا که به سوي مردم و نيروهاي دولتي گلوله شليک مي‌کرد پخش کرد. گفته مي‌شود اين گروه چريکي وابسته به جنبش‌هاي سلفي، سلاح‌هاي خود را از اردن و عربستان دريافت کرده است. 


به دليل اين که نظام حاکم بر سوريه از طايفه علوي‌هاي وابسته به شيعيان است، لذا اخوان‌المسلمين سوريه به سبب داشتن تفکرات ضد شيعي، بيش از 3 دهه است که درصدد سرنگوني نظام علوي سوريه هستند. 

بنابر اين، شورش‌هاي اخير سوريه نه تنها دربر گيرنده مطالبات مردمي نيست بلکه، جنبه طايفه‌اي دارد و عربستان، اردن و امريکا براي اهداف بعدي خود اين شورش‌ها را مديريت مي‌کنند. 

از نظر عربستان، امريکا و اردن سرنگوني دولت علوي سوريه به قطع محور تهران-دمشق-بيروت منجر و در نهايت تضعيف و حذف تدريجي مقاومت اسلامي لبنان را در پي خواهد داشت. 

لذا تلاش عربستان و اردن و آمريکا براي سرنگوني دولت بشار اسد با هدف فروپاشي جبهه مقاومت ضد صهيونيستي و فرو ريختن آخرين سنگر مقاومت متمرکز است. 

اين درحالي است که با توجه به تجربه وسيع نظام سوريه براي مهار بحران‌هاي سخت، به نظر نمي‌رسد عربستان و اردن بتوانند در تضعيف و يا سرنگوني نظام حاکم بر سوريه موفقيتي به دست آورند.



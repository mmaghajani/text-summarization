ناظران اعزامی سازمان ملل به سوریه از شهرهای حمص، حما و رستن بازدید کردند.

شهر حمص، مرکز استان حمص در ماه‌هاي اخير صحنه درگيري شديد ميان نيروهاي دولتي و گروه‌هاي مسلح بوده است. سوريه از اواسط مارس ۲۰۱۱ شاهد وقوع ناآرامي‌هايي‌بوده است.



اجراي آتش بس در سوريه بخشي از طرح صلح ۶ ماده اي کوفي عنان، فرستاده سازمان ملل و اتحاديه عرب است که ماه مارس به دمشق پيشنهاد شد.

از ۱۲ آوريل و هم‎زمان با اجراي آتش بس در سوريه، آرامش به بسياري از نقاط اين کشور بازگشته است، گرچه گزارش‌ها از وقوع درگيري‌هاي پراکنده در برخي از نقاط حکايت مي‌کند.


نخستين گروه از ناظران سازمان ملل ۱۶ آوريل به دمشق وارد شدند. ماموريت اين ناظران بر اساس قطعنامه ۲۰۴۲ شوراي امنيت سازمان ملل که ۱۴ آوريل تصويب شد، مورد تاييد قرار گرفته بود.

اعضاي شوراي امنيت سازمان ملل ۲۱ آوريل به اتفاق آرا، قطعنامه‎اي را تصويب و با اعزام ۳۰۰ ناظر به سوريه موافقت کردند.

کوفي عنان تصويب اين قطعنامه براي اعزام ۳۰۰ ناظر به سوريه را "لحظه اي سرنوشت ساز براي ايجاد ثبات در اين کشور" دانست.



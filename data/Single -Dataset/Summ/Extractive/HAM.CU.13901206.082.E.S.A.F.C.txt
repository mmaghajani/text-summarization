معاون قرآن اداره‌کل قرآن، نماز و عترت وزارت آموزش و پرورش در بیست و چهارمین جلسه کمیسیون آموزش عمومی قرآن به جذب 5 هزار مدرس و مربی حافظ و قاری قرآن در 32 استان کشور اشاره کرد و افزود: جذب مدرسان و مربیان قرآن در 3 مرحله آزمون انجام شده است.
محمد بنیادی، مدیرکل قرآن، نماز و عترت وزارت آموزش و پرورش، با اشاره به برنامه‌های قرآنی این وزارت‌خانه و اجرای طرح نهضت ملی حفظ قرآن کریم در مدارس افزود: روابط عمومی سایت اداره‌کل قرآن، نماز و عترت اخبار قرآنی در زمینه حفظ قرآن کریم را از تمامی استان‌ها دریافت و در این سایت قرار می‌دهد تا تمامی علاقمندان به اخبار قرآنی آموزش و پرورش در استان‌ها دسترسی داشته باشند.
وی در ادامه به اجرای طرح نهضت ملی حفظ قرآن کریم اشاره کرد و افزود: تاکنون نزدیک به 3 میلیون دانش‌آموز و فرهنگی برای حضور در این طرح ثبت‌ نام داشته‌اند که روند ثبت نام در این طرح هم چنان ادامه خواهد داشت.
 حجت‌الاسلام والمسلمین موسوی نماینده حوزه‌های علمیه خواهران با اشاره به برخی از برنامه‌ها و اخبار قرآنی معاونت فرهنگی حوزه‌های علمیه خواهران، عنوان کرد: در این معاونت به دنبال تهیه پرونده قرآنی برای تمامی طلبه‌های حوزه‌های علمیه خواهران هستیم .
احمد لیایی با بیان اینکه 7 برنامه پیش‌بینی شده در رادیو قرآن به منظور آموزش حفظ قرآن کریم از دهه فجر آغاز شده است، عنوان کرد: برنامه «نور باران» که از جمله برنامه‌های رادیو قرآن در جهت طرح نهضت ملی حفظ قرآن کریم است هر روز از ساعت 17 تا 19:30 از این شبکه رادیویی پخش می‌شود.


در شرایطی که بحران بدهی آمریکا باعث نزول سطح اقتصادی بسیاری از کشور‌ها از جمله اروپا شده است، قیمت طلا روز به روز افزایش می‌یابد و همزمان با آن شاخص بورس‌های جهان با کاهش مواجه می‌شوند. بر همین اساس افزایش قیمت طلا در بازار‌های بین‌المللی باعث رشد قیمت طلا در بازار ایران نیز شده است.

علی اسلامی بیدگلی کارشناس بازار سرمایه در گفت‌وگو با همشهری گفت: قیمت هر قرارداد آتی طلا براساس یک فرمول ریاضی محاسبه می‌شود که در نهایت ملاک تصمیم‌گیری برای فعالان بازار و سرمایه‌گذاران است.وی افزود: در بیشتر نقاط دنیا معاملات فیوچرز به‌دلیل حجم بالایی که دارد می‌تواند مبنای قیمت‌گذاری در بازار واقعی باشد اما در ایران هنوز بازار معاملات آتی نمی‌تواند ملاک تصمیم‌‌گیری باشد ضمن اینکه بحران اقتصادی جهان که باعث شد حتی در یک روز قیمت هر اونس طلا تا 100 دلار نیز افزایش یابد موجب شده تحلیلگران بین‌المللی نیز از پیش‌بینی قیمت طلا در آینده عاجز شوند.

وی تاکید کرد:در بسیاری از کشور‌ها حجم معاملات آتی یا کاغذی یک کالا عموما ده‌ها برابر حجم معاملات واقعی آن است بنابر این می‌توان از معاملات آتی برای تخمین قیمت‌ها در آینده استفاده کرد اما در ایران به‌دلیل نوپا بودن معاملات آتی و کم بودن حجم سرمایه‌گذاری نمی‌توان هنوز با ارزیابی دقیق، قیمت‌ها را در بازار واقعی برای آینده پیش‌بینی کرد. اسلامی ادامه داد: وجود برخی عوامل سنتی از جمله افزایش تقاضا در اعیاد و کاهش تقاضا در مراسم مذهبی در ایران شرایط تعیین قیمت‌ها را نسبت به بازار‌های جهانی با اندکی تفاوت روبه‌رو کرده است.این کارشناس بازار سرمایه با بیان اینکه معاملات آتی در کشور‌های پیشرفته عموما دانش‌محور است تصریح کرد: بنابر این به‌دلیل کم بودن حجم معاملات، نوپابودن بازار آتی و همچنین دانش محور نبودن؛ بازار، معاملات آتی نمی‌تواند به‌طور دقیق ملاک تصمیم‌گیری برای ارزیابی سطح عمومی قیمت‌ها در بازار واقعی باشد.

محمد کشتی‌آرای رئیس اتحادیه طلا و جواهر نیز درباره پیش‌بینی سطح عمومی قیمت طلا و سکه در بازار داخل گفت: در طول روزهای گذشته شاخص سهام در اکثر بورس‌های دنیا کاهش یافت واوضاع اقتصاد جهان فاصله زیادی با بهبود دارد، بنابر این بیشتر کارشناسان معتقدند قیمت طلا همچنان صعودی خواهد بود.
وی افزود: قرار است ظرف روز‌های آینده وزرای 7کشور صنعتی با برگزاری نشستی راهکار‌هایی برای بهبود اقتصاد جهان پیدا کنند. اگر نتایج این نشست مثبت باشد می‌تواند از روند روبه رشد قیمت طلا جلوگیری کند؛ در غیراین صورت قیمت طلا همچنان صعودی خواهد بود

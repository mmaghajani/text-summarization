
به گزارش روابط عمومی دانشگاه تربیت مدرس ، به دلیل تولید بالای سیب در ایران و ضایعات نسبتا بالا، استفاده از روش های بهبود دهنده برای نگه داری آن ضرورت دارد. یكی از روش های مناسب برای نگه داری سیب ، به كارگیری پوشش های خوراكی نانوكامپوزیت با پایه گیاهی است

دكتر 'محمد هادی موحدنژاد ' مجری این طرح در مورد اهداف این طرح گفت : استفاده از نانوكامپوزیت های زیستی برای پوشش دهی سیب موجب می شود كه كیفیت محصول حفظ شود و زمان نگه داری آن بیشتر شود . 


این پژوهشگر خاطرنشان كرد : در این طرح سیب زرد دماوند برای آزمایش انتخاب شد در ابتدا پوشش نانوكامپوزیت با بستر كیتوسان و نانوذره رس به همراه گلیسیرین (نرم كننده) و توئین (پایدارساز و افزاینده كشش سطحی) به روش اختلاط محلولی تولید شد. 



به گفته وی همچنین برای بررسی تاثیر پوشش نانوكامپوزیت و مقایسه آن با پوشش های دیگر، دو پوشش كیتوسان و واكس كارنوبا نیز انتخاب و به همراه نانوكامپوزیت برای پوشش دهی سیب مورد استفاده قرار گرفت. بعد از پوشش دهی نمونه های سیب در دو شرایط محیطی (20 درجه سانتی گراد و رطوبت 30 درصد ) و سردخانه ای (2 درجه سانتی گراد و رطوبت 95 درصد) به مدت 6 ماه نگه داری شد. 

موحدنژاد افزود: نتایج این تحقیق نشان داد كه كمترین افت وزن سیب مربوط به تیمار پوشش واكس كارنوبا بوده است كه تا حدود 30 و 22 درصد به ترتیب در دو شرایط محیطی و سردخانه ای افت وزن نمونه را كاهش داد. 


وی گفت : بر اساس نتایج آزمون زیست سازگاری ، پوشش نانوكامپوزیت یك ماده زیست سازگار تشخیص داده شد. پوشش نانوكامپوزیت همچنین خواص ضد میكروبی از خود نشان داد. 


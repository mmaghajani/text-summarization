در واقع از زمان تكوين هنر خوشنويسي به همت ميرعلي تبريزي در نيمه دوم قرن هشتم قمري و كوشش تكميلي صد ساله سلطانعلي مشهدي در قرن دهم نوبت به مرتفع‌ترين قله هنري اين خط يعني ميرعمادالحسني مي‌رسد كه از او به نام ويراستار اصلي خط نستعليق نام برده مي‌شود و از اين مقطع زماني هر خوشنويس مطرحي در سايه‌سار هنر او قرار گرفته است. 

كتاب زندگي و آثار خوشنويسي استاد غلامحسين اميرخاني كه چندي پيش از سوي كاوه تيموري به رشته تحرير درآمده در واقع شايد كاملترين اثري باشد كه به معرفي اين هنرمند و آثارش پرداخته است. 


اين كتاب نفيس مشتمل بر 9 فصل است كه در هرفصل نويسنده به بررسي وجهي خاص از آثار و زندگي استاد اميرخاني پرداخته است. 


در فصل نخست اين كتاب نويسنده محيط خانوادگي، ‌بستر فرهنگي و جايگاه اجتماعي غلامحسين اميرخاني براي رسيدن به چهره‌اي ماندگار در عرصه خوشنويسي معاصر ايران را مورد بررسي قرار داده است. 

نويسنده در اين راه از مصاحبه با هنرمند تا پژوهش‌هاي ميداني استفاده كرده است تا بازتاب مناسبي از دوره زندگي هنري و غيرهنري استاد از آغاز تاكنون داشته باشد. 

سالشمار زندگي اميرخاني در كنار بيان خاطرات كودكي و نوجواني و دوران شكل‌گيري شخصيت هنري اين استاد گرانقدر از جذاب‌ترين بخش‌هاي اين فصل است. در بخش دوم اين كتاب نويسنده به دنبال بررسي سير و سلوك استاد اميرخاني در وادي خوشنويسي پرداخته است. معرفي استاد به عنوان خوشنويس صاحب سبك و آينده‌دار در قالب خاطرات در برهه‌هاي مختلف بخش‌هاي اين فصل را تشكيل مي‌دهد.اما نويسنده اين كتاب از فصل سوم تا انتها وارد مباحث بررسي علمي و تئوريك آثار و سبك نگارش استاد اميرخاني مي‌شود تا پس از كتاب‌شناسي جامع استاد اميرخاني در فصل‌هاي ديگر به عناوين و قطعات نگاشته شده اميرخاني در مجله هنر و مردم و بررسي شيوه و سبك خوشنويسي اين استاد و چهره ماندگار خوشنويسي بپردازد.

شگردها و نكته‌هاي تعليمي در شيوه استاد اميرخاني بخش ديگري از اين كتاب را تشكيل مي‌دهد كه نويسنده به‌بررسي موشكافانه و دقيق آثار وي از ديدگاه يك كارشناس خوشنويسي پرداخته تا اين كتاب بخش آموزشي را نيز در بر بگيرد.تحليل زيبايي‌شناختي روي جلدهاي آثار اميرخاني در فصل ديگري از اين كتاب نفيس است. هنرمند با بررسي اين مضمون به بررسي مفاهيمي چون فضاسازي و فرم كلي روي جلدها يا آن كه بهترين روي جلد نگاشته شده در آثار استاد اميرخاني پرداخته است.


اين كتاب كه جامع‌ترين كتاب در زمينه زندگي و آثار خوشنويسي استاد غلامحسين اميرخاني است در 650 صفحه و شمارگان 2000 نسخه از سوي انتشارات علمي و فرهنگي به چاپ رسيده است.



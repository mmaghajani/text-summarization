مسوولان يك كمپ غيرقانوني ترك اعتياد با ربودن مرد مستاجر او را يك هفته كنار سگ‌هاي گرسنه نگهداري مي‌كردند تا به اعتيادش اعتراف كند.


رسيدگي به اين پرونده هنگامي در دستور كار ماموران پليس آگاهي قرار گرفت كه مردي با حضور در شعبه اول دادياري دادسراي جنايي تهران از صاحبخانه‌اش و مسوولان يك كمپ غيرقانوني ترك اعتياد شكايت كرد.


شاكي به داديار هاشميان گفت: مدتي در يك خانه اجاره‌اي مستاجر بودم تا اين‌كه با افزايش كرايه خانه‌ها، صاحبخانه مدام از من مي‌خواست خانه را تخليه كنم يا اجاره را افزايش دهم.

شاكي افزود: وقتي به رفتارهاي صاحبخانه اعتراض كردم و گفتم من قرارداد مشخص دارم و تا زمان تعيين شده خانه را تخليه نخواهم كرد، او تصميم به انتقام از من گرفت.

شاكي اضافه كرد: يك روز پس از مشاجره با صاحبخانه، وقتي در خانه بودم، 3 مرد قوي‌هيكل با ورود به خانه به بهانه اين كه من اعتياد دارم و بايد به يك كمپ ترك اعتياد منتقل شوم، مرا با ضرب و شتم ربوده و زماني به خود آمدم كه متوجه شدم در يك كمپ در جاده ساوه قرار دارم.

شاكي گفت: با حضور در اين محل و با وجود آن كه هيچ اعتيادي حتي به سيگار هم ندارم، مسوولان كمپ مرا كتك مي‌زدند تا اعتراف كنم به شيشه اعتياد دارم.زماني كه آنها با مقاومت من روبه‌رو شدند، 2 قلاده سگ گرسنه را به محل نگهداري من آورده و تهديد كردند اگر به اعتياد اعتراف نكنم، مرا طعمه سگ‌ها خواهند كرد.

وي افزود: پس از گذشت يك هفته در حالي كه هر روز مورد ضرب و شتم و تهديد با سگ‌هاي گرسنه قرار مي‌گرفتم، سرانجام مسوولان كمپ متوجه شدند من اعتياد ندارم و سپس مرا از اين محل بيرون انداختند. 

با ارسال دوباره پرونده به پليس آگاهي، ماموران در اولين اقدام متوجه شدند مرد صاحبخانه پس از ربوده شدن مستاجر توسط اعضاي كمپ، بلافاصله اموال باارزش او را سرقت كرده است. با دستگيري متهم و اعتراف وي، متهم با صدور قرار قانوني براي ادامه تحقيقات در اختيار پليس آگاهي قرار گرفت.بنابراين گزارش، ماموران در مرحله بعدي 3 نفر از اعضاي اين كمپ غيرقانوني را نيز به اتهام آدم‌ربايي دستگير كردند و با اعتراف آنها مبني بر اين‌كه به دستور مسوولان كمپ، مرد مستاجر را ربوده‌اند، يكي از مسوولان كمپ نيز بازداشت و ديگر متهم پرونده با اطلاع از دستگيري همدستانش متواري شد.



در تحقيق از متهمان دستگير شده، ماموران با عزيمت به محل با دستور قضايي، اين كمپ غيرقانوني را بازرسي و چند نفر ديگر را كه در اين محل در شرايط بسيار سختي زنداني شده بودند، نجات دادند. با پلمب اين محل غيرقانوني، تحقيق در اين زمينه ادامه دارد.



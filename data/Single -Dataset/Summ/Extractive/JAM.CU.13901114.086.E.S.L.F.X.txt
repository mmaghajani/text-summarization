معاون صدای سازمان صدا و سیمای جمهوری اسلامی ایران زبان سایبری را بهترین روش برای معرفی فرهنگ والای عاشورا مطرح کرد.


زبان سايبري بهترين روش براي معرفي فرهنگ عاشورا


محمد حسین صوفی، در پنجمن طرح ملی وبلاگ نویسی بوی سیب که با حضور دکتر لاریجانی و وزیر فرهنگ و ارشاد اسلامی در سالن همایش‌های مرکز فقهی ائمه اطهار(ع) قم برگزار شد، گفت: پیام آوری و ترویج معنا و مفهوم عاشورا در ابتدا برعهده حضرت امام سجاد(ع) و حضرت زینب کبری(س) بود که آن‌ها این وظیفه خطیر را به درستی و شایستگی انجام دادند و در این زمینه الگو هستند.


وی با ابراز خرسندی از پیشرفت ایران اسلامی در حوزه علم و تکنولوژی گفت: با تمسک به ارزشهای مقدس اسلامی و توسل به ائمه اطهار (ع) توانستیم در یک جهش خیر کننده جز 10 کشور بر‌تر تولید علم باشیم.


وبلاگ نویسی عنصر خوبی برای تقویت ارزش‌های اسلامی است
صوفی با اشاره به حدیث پیامبر اسلام(ص) درباره یافتن علم حتی اگر در چین باشد، گفت: هدف از برگزاری وبلاگ نویسی بوی سیب ارادت به ساحت مقدس امام حسین(ع) و تبیین ارزش‌های عاشورایی است.

وی با تشریح قیام عاشورای امام حسین(ع) و یاران باوفایش، افزود: این قیام دارای مضامین و ارزش‌های بسیاری از جمله ترویج ایثارگری، اسلام ناب، استقلال طلبی، ترویج اخلاق و ارزش‌های فرهنگی و... است.

هنوز ناگفته‌های بسیاری از قیام پرصلابت امام حسین(ع) و یارانش وجود دارد که باید نویسندگان و ادبای متبحر با زبان جدید و جوان پسند به آن بپردازند.


وی با تأکید بر اینکه هنر شیعیان این است که از هر امکانی برای تبلیغ ارزش‌های خود استفاده می‌کند، گفت: رادیوی معارف یک پدیده رسانه‌ای مطلوب نظام جمهوری اسلامی است که توانسته گام مهمی در جهت اهداف نظام بردارد.

معاون صدای سازمان صدا و سیما راه اندازی بیش از 120 شبکه رادیو و تلویزیونی ملی و فراملی را یکی از برکات نظام جمهوری اسلامی خواند و گفت: شبکه رادیو معارف و کانال انگلیسی زبان ندای اسلام نیز توانسته‌اند در جلب مخاطب پاک سیرت موفق باشند.


وی ابتکار افزوده شدن بخش بین المللی در دوره پنجم وبلاگ نویسی بوی سیب را مهم ارزیابی کرد و ادامه داد: بیداری اسلامی منطقه فرصت بسیار مغتنمی است که بتوانیم از طریق فضای مجازی ارزش‌های عاشورایی را به جوانان هوشیار منطقه تفهیم کنیم و این امر از دست هنرمندان و فرهیختگان جمهوری اسلامی بر می‌آید.



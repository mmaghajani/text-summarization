گروه ورزشی- علی شاکری: لیگ برتر بسکتبال باشگاه‌های ایران پس از برگزاری بازی‌های مراحل گروهی و حذفی از امروز شاهد بازی‌های مرحله نیمه‌پایانی خواهد بود که قرار است در بازی‌های 3 از 5 فینالیست‌های این فصل خود را از میان 4 تیم مهرام، دانشگاه آزاد، فولاد ماهان و پتروشیمی شناسایی کند؛ 

3و 4 اردیبهشت در شروع ماراتن بسکتبال از ساعت17 به‌طور همزمان در دربی تهرانی‌ها، رویارویی مهرام و دانشگاه آزاد از یک سو و دوئل پتروشیمی از جنوب و فولاد ماهان (نماینده این فصل اصفهانی‌ها) از سوی دیگر با انگیزه‌های متفاوتی که هر کدام از 4 تیم صعود کرده برای رسیدن به فینال بازی‌های این فصل دارند، نگاه‌ها را پررنگ‌تر از همیشه متوجه این ورزش دانشگاهی خواهد ساخت که نیازی وافرتر از گذشته به جلب اعتماد دوباره مردم برای رسیدن به اوج و موفقیت‌های بین‌المللی بیشتر دارد. 
اصفهانی‌ها در فصلی که ذوب‌آهن، قدیمی‌ترین تیم لیگ بسکتبال و نایب‌قهرمان چند فصل اخیر در بحران مشکلات مالی و حاشیه‌های ناشی از آن به یک تیم معمولی بدل شد، لااقل این خوش‌اقبالی را داشتند که توانستند تیم تازه تاسیس فولاد ماهان را در این فصل با کمک فدراسیون روانه لیگ برتر سازند؛ تیمی که با هدایت محسن صادق‌زاده، بازیکن اسبق تیم ملی با بازی‌های در خور توجه‌ در مرحله گروهی تا حدودی از غم ناکامی ذوب‌آهن کاست و حالا هم با صعود به جمع 4 تیم برتر یک‌پای قهرمانی محسوب می‌شود. حریف فولاد ماهان تیمی از خطه جنوب با سرمربیگری مهران شاهین‌طبع، به‌نام پتروشیمی است که سال‌هاست در تب اشتیاق یک قهرمانی در لیگ برتر ایران می‌سوزد. به نظر می‌رسد پیش‌بینی نتیجه دوئل تماشایی پتروشیمی و ماهان با توجه به بودن بازیکنان داخلی و خارجی خوبی چون راشاد اندرسون، ترلیدنر، جوزف فورته، جلیل آکین، جواد داوری، آیدین کبیر، اصغر کاردوست، سهراب حامدنژاد، سعید داورپناه، بابک نظافت و مهراد آتشی در ترکیب 2 تیم به نسبت بازی مهرام و دانشگاه آزاد، به آسانی‌ ممکن نباشد.

در جدال مهرام و دانشگاه آزاد پیش‌بینی‌های اولیه درباره تفاوت کیفی 2‌تیم و اینکه مهرام با توجه به دراختیارداشتن نفرات داخلی و خارجی زبده‌تر به‌راحتی از سد رقیب جویای نامش در همان 3 بازی اول خواهد گذشت، درست در نقطه مقابل نگاه کارشناسی مربیان 2 تیم است که هر کدامشان در گفت‌وگوی جداگانه با همشهری چنین دیدگاهی را ساده‌انگارنه و غیرکارشناسی می‌پندارند. مصطفی هاشمی با اشاره به اینکه دانشگاه با انسجام تیمی فوق‌العاده و مربیانی چون حاتمی و توفیق روی نیمکت، تیمی قابل احترام است می‌گوید: دانشگاه با بازیکنان خوب خارجی و داخلی‌‌اش می‌تواند همانند یک تیم قدرتمند مهرام را آزار دهد؛ خصوصا اگر مرتکب اشتباهات دفاعی مشابه بازی چهارم با الریاضی شویم، احتمال کشیده شدن کار به بازی چهارم و پنجم هم زیاد خواهد بود.

در همین حال مهران حاتمی با وجود اعتراف به ارزش‌های بالای بازیکنان و کادر فنی مهرام و جایگاه ممتاز این تیم در آسیا گفت: به‌رغم این واقعیت من و شاگردانم نمی‌خواهیم به این آسانی‌ها تسلیم شویم و میدان را به این راحتی‌ها برای مهرام خالی کنیم. ما هم‌قسم شده‌ایم تا آنجایی که توان داریم در برابر مهرام بجنگیم و شرمنده وجدان خود نشویم.


مهرام با حفظ پاپی سو و نیکولاس (2 بازیکن آمریکایی و گرجستانی‌اش)، بیشتر متکی به مثلث آتشین مهدی کامرانی، صمد نیکخواه بهرامی و حامد آفاق است، ضمن آنکه هاشمی مطمئنا فکری هم برای بازی‌دادن هر چه بیشتر به جوانانی چون اصلانی و صدیقی و...‌ در سر خواهد داشت. دانشگاه آزاد برای این مرحله که قادر به استفاده از پویا تاجیک، کاپیتان سابق تیم ملی به‌دلیل مصدومیت نخواهد بود از 2بازیکن خارجی‌اش اندرواسمیت و میلان ووسویچ در کنار بازیکنانی چون موسی نبی‌پور، رضا لطفی، سیاوش محسنی، محمد عامل‌خبازان، مجتبی بنی‌عقیل و محمدرضا ابراهیمی‌نیا بهره خواهد گرفت.



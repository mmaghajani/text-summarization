به گزارش ایرنا، تیم ملی جودوی بزرگسالان كشورمان به منظور حضور در مسابقات قهرمانی آسیا صبح امروز (دوشنبه) راهی تاشكند شد. 


'آرش میراسماعیلی' پیش از اعزام به ازبكستان در گفت وگو با ایرنا شرایط تیم ملی جودوی را نسبتا مطلوب توصیف كرد و اظهار داشت: در فرصت بسیار كوتاهی كه برای آماده سازی تیم ملی در اختیار ما بود، اردوهای متعددی داشتیم و یك اردوی هفت روزه را نیز در ازبكستان برگزار كردیم كه گمان می برم كمك شایانی به آماده سازی نفرات داشت اما باید بگویم كه در مدت چهل روز نمی توان برای آماده شدن یك تیم معجزه كرد. 

وی ادامه داد: بیشتر توان خود را به روی مسایل روحی و روانی جودوكاران گذاشتیم و با پرداخت حقوق و پاداش و تهیه كردن تمامی امكانات به دنبال بالا بردن روحیه آنان هستیم. در هر صورت كادر فنی و ورزشكاران زحمت خود را كشیده اند و امیدوارم شرایط مسابقات نیز با ما سازگار باشد تا به نتایج خوبی برسیم. 

میراسماعیلی در خصوص اینكه آیا باید نتایج تیم ملی در ازبكستان را به حساب مسوولان قبلی فدراسیون گذاشت؟ عنوان كرد: آنها نیز برای جودو تلاش كرده اند و معتقدم نباید شرایط به گونه ای پیش می رفت كه تیم ملی با ناكامی عجین می شد. 

وی در خصوص حریفان تیم ملی ایران در مسابقات آسیایی ازبكستان گفت: تیم ملی كره جنوبی (نایب قهرمان جهان) با تمامی نفرات اصلی خود راهی مسابقات آسیایی شده و ازبكستان، مغولستان و قزاقستان نیز نفرات خوبی را در اختیار دارند اما تیم ملی ژاپن با تیم دومش به این مسابقات آمده است. 

نایب رییس فدراسیون جودو گفت: امیدوارم اعضای تیم ملی جودو نتایج خوبی كسب كند تا این رشته قدیمی و باسابقه با ناكامی فاصله بگیرد. 

وی در خصوص برنامه های آینده جودوی كشور عنوان كرد: از هم اكنون چند مسابقه بین المللی را برای جودوكاران در نظر گرفته ایم تا نفراتی كه سهمیه المپیك می گیرند به بهترین شكل آماده شوند، ضمن اینكه برنامه گسترده ای هم برای پشتوانه سازی و استعدادیابی داریم تا از این پس در جودو تنها به فكر چند مدال آسیایی نباشیم.


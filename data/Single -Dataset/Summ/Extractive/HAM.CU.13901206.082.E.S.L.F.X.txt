بیست و چهارمین جلسه کمیسیون آموزش عمومی قرآن پیش از ظهر امروز 6 اسفند با حضور حسین هژبری معاون پرورشی و فرهنگی وزیر آموزش و پرورش، محمد بنیادی، مشاور وزیر آموزش و پرورش در امور قرآنی و مدیرکل قرآن، نماز و عترت وزارت آموزش و پرورش و مدیران و نمایندگان مؤسسات و دستگاه‌های مختلف فرهنگی و قرآنی کشور در ساختمان علاقه‌مندان وزارت آموزش و پرورش برگزار شد.

 بیست و چهارمین جلسه کمیسیون آموزش عمومی قرآن که از ساعت 10 تا 12 در سالن اجتماعات طبقه دهم ساختمان علاقه‌مندان وزارت آموزش و پرورش تشکیل شد، شامل دو بخش بود که در بخش نخست این نشست، برخی از مدیران و نمایندگان حاضر به ارائه اخبار قرآنی خود در راستای آموزش عمومی قرآن برای مخاطبان خود پرداختند و در بخش دوم این نشست نیز اهداف آموزش عمومی قرآن که از سوی کمیته برنامه‌ریزی کمیسیون آموزش عمومی قرآن کشور تدوین شده بود به بحث و بررسی گذاشته شد.


محمد بنیادی، مدیرکل قرآن، نماز و عترت وزارت آموزش و پرورش، با اشاره به برنامه‌های قرآنی این وزارت‌خانه و اجرای طرح نهضت ملی حفظ قرآن کریم در مدارس افزود: روابط عمومی سایت اداره‌کل قرآن، نماز و عترت اخبار قرآنی در زمینه حفظ قرآن کریم را از تمامی استان‌ها دریافت و در این سایت قرار می‌دهد تا تمامی علاقمندان به اخبار قرآنی آموزش و پرورش در استان‌ها دسترسی داشته باشند.

وی با بیان اینکه ثبت‌ نام در سایت مدرسه مجازی قرآن کریم همچنان ادامه خواهد داشت، گفت: در این سایت ثبت‌ نام دانش‌آموزان و فرهنگیان براساس گروه سنی، جنسیت، مقطع تحصیلی و ... انجام می‌شود و علاوه بر آن امکاناتی از جمله 7 کتاب جدیدالتألیف و سی دی‌های آموزش حفظ قرآن نیز در این سایت قرار داده شده‌اند.

بنیادی در ادامه با بیان اینکه برخی از کارشناسان خارج از آموزش و پرورش عنوان می‌کنند که در طرح نهضت ملی حفظ قرآن توجهی به فرهنگیان صورت نگرفته است، گفت: ریشه طرح نهضت ملی حفظ قرآن در فرهنگیان است و در صورتی که فرهنگیان در این طرح جایگاهی نداشته باشند این طرح اجرا نمی‌شود.


وی در بخش پایانی سخنان خود یادآور شد: قوام، سرعت و حرکت طرح نهضت ملی حفظ قرآن کریم براساس شورای قرآن مدارس است که این شورا که درهر یک از مدارس کشور تشکیل شده متشکل از مدیر مدرسه، معلم، اساتید خارج از مدارس و اولیای دانش‌آموزان است.


در بخش دیگری از این نشست که به اعلام اخبار قرآنی سازمان‌ها اختصاص داشت، مصیب‌زاده معاون قرآن اداره‌ کل قرآن، نماز و عترت وزارت آموزش و پرورش به اعلام برخی برنامه‌ها و اخبار قرآنی وزارت آموزش و پرورش اشاره پرداخت و افزود: طی هفته گذشته برای نخستین بار، دوره آموزشی مدیران گروه‌های قرآن، نماز و عترت را برگزار کردیم که در این نشست 4 روزه نزدیک به 100 نفر از مدیران و کارشناسان قرآن، نماز و عترت وزارت آموزش و پرورش حضور داشتند.


مصیب‌زاده در ادامه افزود: در این دوره آموزشی، کارشناسان و مسئولانی از جمله حجت‌الاسلام والمسلمین حمید محمدی، حجت‌الاسلام والمسلمین محی‌الدین بهرام محمدیان، کریم دولتی، حجت‌الاسلام والمسلمین قرائتی و... حضور داشته و به سخنرانی پیرامون موضوعات مختلف جشنواره پرداختند.


وی در ادامه به اجرای طرح نهضت ملی حفظ قرآن کریم اشاره کرد و افزود: تاکنون نزدیک به 3 میلیون دانش‌آموز و فرهنگی برای حضور در این طرح ثبت‌ نام داشته‌اند که روند ثبت نام در این طرح هم چنان ادامه خواهد داشت.

معاون قرآن اداره‌کل قرآن، نماز و عترت وزارت آموزش و پرورش در ادامه به جذب 5 هزار مدرس و مربی حافظ و قاری قرآن در 32 استان کشور اشاره کرد و ادامه داد: بنا به گزارش‌هایی که از استان‌ها دریافت شده تاکنون جذب مربیان قرآن در بسیاری از استان‌ها انجام شده و و در سایر استان‌ها نیز با برگزاری 3 مرحله آزمون ادامه دارد.

حجت‌الاسلام والمسلمین موسوی نماینده حوزه‌های علمیه خواهران با اشاره به برخی از برنامه‌ها و اخبار قرآنی معاونت فرهنگی حوزه‌های علمیه خواهران، عنوان کرد: در این معاونت به دنبال تهیه پرونده قرآنی برای تمامی طلبه‌های حوزه‌های علمیه خواهران هستیم که در این پرونده که به عنوان یک پرونده قرآنی و علمی برای آنها محسوب خواهد شد تمامی فعالیت‌های قرآنی آنان از ابتدای ورود به حوزه‌های علمیه تا پایان مورد توجه قرار خواهد گرفت.

وی در ادامه به برگزاری جشنواره سراسری قرآنی ویژه حوزه‌های علمیه خواهران اشاره کرد و افزود: مسابقات قرآن حوزه‌های علمیه خواهران هم‌ اکنون با حضور 300 حوزه علمیه از سراسر کشور در استان قم در حال برگزاری است.


احمد لیایی، مدیر گروه قرآن و تلاوت رادیو قرآن با اشاره به آغاز برنامه‌های رادیو قرآن و صدا و سیما در زمینه طرح نهضت ملی حفظ قرآن کریم گفت: هفته گذشته اولین قرارگاه رسانه‌ای طرح ملی حفظ قرآن کریم در رادیو قرآن برگزار شد و طرح تابستانی شبکه قرآن سیما نیز به طرح نهضت ملی حفظ قرآن کریم اختصاص خواهد داشت.

احمد لیایی با بیان اینکه 7 برنامه پیش‌بینی شده در رادیو قرآن به منظور آموزش حفظ قرآن کریم از دهه فجر آغاز شده است، عنوان کرد: برنامه «نور باران» که از جمله برنامه‌های رادیو قرآن در جهت طرح نهضت ملی حفظ قرآن کریم است هر روز از ساعت 17 تا 19:30 از این شبکه رادیویی پخش می‌شود.




به گزارش خبرگزاری فارس از سیرجان، نرگس عزت‌آبادی معلم کلاس چهارم دبستان نجمه سیرجان با استفاده از هنر کوبلن‌بافی موفق به ابداع‌ یادگیری ماندگار در آموزش تابلوهای راهنمایی و رانندگی به دانش‌آموزان شد.


وی در گفت‌وگو با خبرنگار فارس در سیرجان اظهار داشت: با توجه به طرح همیار پلیس و عضویت دانش‌آموزان کلاس در این طرح با همکاری و همیاری والدین آنان علائم راهنمایی و رانندگی را روی گونی طراحی و تحویل دانش‌آموزان دادم تا در اوقات فراغت کوبلن‌دوزی شود.

عزت‌آبادی افزود: پس از مدت یک ماه دانش‌آموزان موفق شدند، تابلوهای کوبلن خود را به شکل زیبا تولید کنند و اکنون تمام‌ اعضای کلاس‌ به تابلوهای علائم راهنمایی رانندگی آشنایی کامل دارند.

ناصر ابراهیمی رئیس راهنمایی و رانندگی شهرستان سیرجان با تقدیر از ابتکار این معلم سیرجانی گفت‌: این بهترین روش آموزش است و با این روش تمام‌ 170 نفر دانش‌آموز این مدرسه تابلوهای راهنمایی و رانندگی را به خوبی فرا گرفتند.

علیرضا محمود‌آبادی رئیس آموزش و پرورش شهرستان سیرجان نیز در ابتکار این معلم کلاس چهارم گفت‌:این معلم با ابتکار خوب خود در اموزش یک نوع یادگیری پایدار را به وجود اورد.
وی افزود‌: با ابتکار این معلم تمام ‌دانش‌آموزان و حتی همکاران دبستان نجمه سیرجان تابلوها و قوانین راهنمایی و رانندگی را به شکل اصولی فرا گرفتند. 

به گزارش فارس، این معلم و دانش‌آموزان امروز از سوی راهنمایی و رانندگی شهرستان سیرجان مورد تشویق قرار گرفتند.


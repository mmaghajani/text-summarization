بهمن دري، معاون امور فرهنگي وزارت ارشاد براي نخستين بار پس از انتصابش در يك نشست خبري به طور مستقل حاضر شد و برنامه‌هاي نوزدهمين دوره هفته كتاب را تشريح كرد؛ هفته‌اي كه با شعار «يادگار ماندگار» از يكشنبه 22 آبان به طور رسمي آغاز مي‌شود.





به گفته دري، در اين مراسم علاوه بر تكريم ناشران از يك نفر مؤلف، منتقد، پژوهشگر حوزه دين، كتاب‌شناس، مترجم، مصحح، شاعر، پژوهشگر در حوزه فرهنگ و تمدن اسلام و ايران، مدير كتابخانه و فهرست نويس هم تجليل مي‌شود.

وي درباره وجه تمايز اين هفته با ديگر برنامه‌هاي مشابه گفت: نوزدهمين دوره هفته كتاب جمهوري اسلامي ايران چند شاخصه مهم دارد؛ يكي از نكاتي كه اين دوره را از ديگر دوره‌ها متمايز كرده، حضور چشمگير اتحاديه‌ها، سازمان‌هاي غيردولتي و انجمن‌ها در ستاد برگزاري هفته كتاب است و همچنين تقاضا كرديم محمود احمدي‌نژاد در مراسم اين هفته حاضر شود.


دري افزود: در اين همايش 2 روزه نكات مهم و اساسي كه نويسندگان در حوزه‌هاي مختلف با آن روبه‌رو هستند، مطرح خواهد شد.

وي تاكيد كرد: نگاه ما در برنامه‌هاي هفته كتاب به هيچ عنوان محدود به تهران نيست و بر عكس بيشتر به شهرستان‌ها و روستاها توجه داشته‌ايم و در همين ارتباط 800 برنامه در نقاطي غير از تهران خواهيم داشت كه فقط يكي از اين برنامه‌ها برپايي 50 هزار نمايشگاه در 50 هزار مدرسه كشور است.


دري خواستار مشاركت بالاي مردم در اين هفته شد و گفت: مي‌توان فرهنگ اهداي كتاب را در اين هفته احيا كرد و اميدواريم مردم در اين هفته كتاب‌هاي خوب را به يكديگر هديه دهند.

اما اين نشست حاشيه‌هايي هم داشت و معاون امور فرهنگي وزارت ارشاد در پاسخ به پرسش خبرنگاري درباره صدور مجوز انتشار رمان «كلنل» محمود دولت‌آبادي و نامزد شدن آن در بوكر آسيايي گفت: اين كتاب را شخصا گرفته‌ام تا مطالعه كنم، اما به نظرم چون در خارج كشور منتشر شده ديگر ضرورتي ندارد در ايران منتشر شود.

وي درباره شمارگان پايين كتاب هم توضيح داد: در سال گذشته 65 هزار عنوان كتاب مجوز نشر گرفته و منتشر شده است و از نظر تعداد عناوين ما در منطقه و حتي فراتر از منطقه در جايگاه اول هستيم، ولي شمارگان كتاب براي ما رضايت‌بخش نيست و بايد همزمان با افزايش عناوين در شمارگان هم تحركي ايجاد شود. 

دري در پايان با اعلام اين خبر كه برنامه 5 ساله‌اي را در معاونت امور فرهنگي طراحي كرده‌‌ايم، گفت: همين جا به شما نويد خواهم داد كه تا سال 94 به نقطه مطلوبي در زمينه شمارگان كتاب هم خواهيم رسيد و در رتبه اول منطقه قرار مي‌گيريم.



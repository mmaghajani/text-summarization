كودكان در سنين مدرسه دست‌كم يك‌سوم از زمان خود را بيرون از منزل و در محيط‌هاي آموزشي سپري مي‌كنند. اين مدت زمان نسبتا بالا، گاهي اين تصور را در والدين ايجاد مي‌كند كه يك نهاد اجتماعي ديگر وارد كار شده است تا به كاهش حجم مسووليت‌هاي والدين كمك كند.آنها از اين به بعد در درجه اول كاركنان مدرسه را در قبال وضعيت درسي و تربيتي فرزندانشان پاسخگو مي‌دانند. اين تصور اگرچه امروزه​ بين والدين ايراني بسيار شايع شده است، اما چندان درست به نظر نمي‌رسد. واقعيت اين است كه اين دو نهاد اجتماعي تنها در همكاري با يكديگر، قادر خواهند بود تا به اهدافشان جامه عمل بپوشانند.
هر كودك داراي ويژگي‌هاي منحصر به فردي است كه اگر در مدرسه آنها ناديده گرفته شود، ممكن است در آينده براي او مسائل گوناگوني را ايجاد كند. بنابراين والدين هر كدام از اين كودكان منبعي از تجربيات ارزشمند و اطلاعات هستند كه مي‌تواند مربيان را در شناخت بيشتر شاگردانشان ياري كند. ملاقات اوليا و مربيان زماني مفيد خواهد بود كه والدين با اختيار و داوطلبانه در آنها شركت كنند. اين حضور داوطلبانه زماني محقق خواهد شد كه به نظرات والدين توجه شود.
والدين بايد سعي كنند در مورد محتواي دروس فرزندانشان آگاهي كسب كنند و توصيه‌هايي كه معمولا در ابتداي كتاب‌هاي درسي خطاب به والدين نوشته شده است، مطالعه كنند. تعامل بين والدين و مربيان به شناسايي استعدادهاي كودك كمك شاياني مي‌كند.



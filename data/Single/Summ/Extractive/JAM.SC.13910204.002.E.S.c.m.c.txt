 علم در دوران ما و در زبان فارسي معادلي براي كلمه Science است. علم به اين معني، مفهومي كاملا جديد است. ابزار و روش‌هاي خود را دارد، اقتصاد و بازار دارد و همچون هر محصول ديگري در جهان ما جنس تقلبي‌اش نيز در بازار اطلاعات امروز فراوان است.
جديد بودن علم تجربي را بايد در تاريخ تحول آن جستجو كرد. علم به معنايي كه ما امروز مي‌شناسيم، محصول عصر روشنگري و رنسانس اروپاست كه در قرن 16 و 17 اتفاق افتاد، آيا پيش از آن جهان علم نداشت؟ قطعا تاريخ دانش و آگاهي و علم قديمي‌تر از اين زمان است. نگاهي به گذشته خود بيندازيم تا دستاوردهاي علمي و فني شگفت‌انگيز را ببينيم، اما اين دو با هم ناسازگاري ندارند.
در رنسانس و پايان عصر تاريكي، مفهوم جديدي از علم به دنيا معرفي شد. اين نوع از آگاهي بر مبناي مشاهده، آزمايش، فرضيه‌پردازي، آزمودن فرضيه‌ها، توسعه دادن و شايد از همه مهم‌تر ابطال كردن و ابطال شدن رشد كرد. گوهري كه درون علم مدرن قرار دارد، شك‌گرايي است. علم اگر در ذات خود با يك چيز دشمن باشد، آن جزم‌گرايي و دگم‌انديشي است. علم تجربي فرآيندي است كه طي آن پديده‌ها و رويدادهايي را مشاهده مي‌كنيم. براساس مشاهدات خودمان و تكرار آنها نظريه‌اي را طراحي مي‌كنيم و آن را به آزمون مي‌گذاريم؛ زماني كه از آزمون‌ها موفق بيرون آمد، آن را توسعه مي‌دهيم و سعي مي‌كنيم رويدادهاي ديگر را بر مبناي آن پيش‌بيني كنيم. پيش‌بيني‌ها را بر مبناي آن نظريه بار ديگر به آزمون مي‌گذاريم و در نهايت يك نظر علمي را ممكن است ابطال يا اصلاح كنيم.

ما به عنوان روزنامه‌نگارهاي علمي، علم به معني ساينس و همچنين علوم رياضي را پوشش مي‌دهيم. البته گاهي بايد كار خود را به حوزه‌هايي مانند پزشكي، فناوري‌اي كه محصول عملي علوم است، علوم نرم مانند آينده‌نگري و حوزه‌هاي ميان‌رشته‌اي نظير باستان‌شناسي و... توسعه دهيم. اينها زمينه‌هايي است كه در دل خود با ذات علم سر و كار دارد و اگر از پيش‌زمينه‌هاي علمي آن بگذريد، بخش عمده‌اي از داستان را از دست داده‌‌ايد.

 وقتي من نويسنده مطلبي را كه نوشته‌ام به طور كامل نفهميده باشم چطور از خواننده‌ام انتظار دارم آن را متوجه شود.
به ياد داشته باشيد كه شما همواره با شيادان و سودازدگان علمي مواجه خواهيد شد؛ افرادي كه موارد معروف به شبه‌علم يا Pseudoscience را به شما ارجاع مي‌دهند و از شما مي‌خواهند نظرات آنها را منتشر كنيد.
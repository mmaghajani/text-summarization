افزون بر اینکه هیأت‌های نظارت باید مراقبت بیشتری برای صیانت از کلیت انتخابات کند، کاندیداها هم باید مراقب باشند که شاید تبلیغات منفی علیه رقبا، برعکس جواب دهد و باعث شود علاوه بر آخرت خود، دنیای خود را نیز از دست بدهند.
قرار گرفتن نام افرادی همچون علی لاریجانی، کاظم جلالی در بین این افراد، در حالی که بیشترین حجم تخریب‌ها علیه این دو نفر از ماه‌ها پیش از انتخابات  در دو شهر قم و شاهرود انجام گرفت، افزون بر آن‌ که نشان از مقبولیت بالای این افراد دارد، نشان دهنده هشیاری و آگاهی مردم فهیم ایران است، که کاندیدای مورد نظر خود را نه از بین تبلیغات بلکه با دانش و شناخت شخصی برمی‌گزینند.
این هشیاری و رأی این دو نفر، بزرگترین پیام را برای افراد و جریاناتی دارد که می‌کوشند در فضای انتخابات با تکیه بر بداخلاقی‌های سیاسی و تخریب چهره رقیب، خود یا فرد مورد نظر جریان خویش را بر کرسی بنشانند
از دیگر نکات جالب این لیست، قرار گفتن محمدرضا تابش در رده دهم، آن هم پس از سه دوره نمایندگی است. وی که انتصابش به رئیس جمهور سابق ایران، یکی از زمینه‌های محبوبیت بالای وی در زادگاه سیدمحمدخاتمی به شمار می‌آید، در حالی برای چهارمین بار به بهارستان راه می‌یابد که پروین احمدی‌نژاد نتوانست در انتخابات اخیر در زادگاه پدری پیروز شود.



بر پایه آمار انتخاباتی؛ نمایندگانی که بیشترین درصد رأی را در انتخابات نهم به دست آوردند

افزون بر اینکه هیأت‌های نظارت باید مراقبت بیشتری برای صیانت از کلیت انتخابات کند، کاندیداها هم باید مراقب باشند که شاید تبلیغات منفی علیه رقبا، برعکس جواب دهد و باعث شود علاوه بر آخرت خود، دنیای خود را نیز از دست بدهند.

بنا بر این گزارش، «روبرت بکلریان» با 100 درصد آرا، «كارن خانلری» با 91.03 درصد آرا، «سیامک مره صدق» با 90.56 درصد آرا و «اسفنديار اختياري كسنويه» 74.8 درصد آرا از منتخبین اقلیت‌های مذهبی هستند که نامشان در میان پنج نفر نخست دارای بیشترین درصد آرای گرفته شده به چشم می‌خورد.


اما درصد بالای آرای این افراد، در حالی است که آرای آنها و سرانجام شمار رأی‌ دهندگان کمتر از پنج هزار نفر در حوزه انتخابیه آنهاست.


بنا بر این گزارش، به ترتیب درصد آرای گرفته شده، سید ناصر موسوی لارگانی 78.68 درصد آرا، قسیم عثمانی 69.73درصد آرا، موسی غضنفر آبادی 67.14 درصد آرا، سيد راضی نوری 66.87 درصد آرا، علی اردشیر لاریجانی 65.17 درصد آرا، محمدرضا تابش 65.12 درصد آرا، صید عیسی دارایی 63.8 درصد آرا، کاظم جلالی 61.89درصد آرا، مهدی دواتگری 60.36 درصد آرا، يوناتن بت كوليا 59.19 درصد آرا، محمد دهقانی نقندر 57.36درصد آرا یازده نفر دیگری هستند که توانستند بیشترین درصد آرای گرفته شده را کسب کنند.

قرار گرفتن نام افرادی همچون علی لاریجانی، کاظم جلالی در بین این افراد، در حالی که بیشترین حجم تخریب‌ها علیه این دو نفر از ماه‌ها پیش از انتخابات  در دو شهر قم و شاهرود انجام گرفت، افزون بر آن‌ که نشان از مقبولیت بالای این افراد دارد، نشان دهنده هشیاری و آگاهی مردم فهیم ایران است، که کاندیدای مورد نظر خود را نه از بین تبلیغات بلکه با دانش و شناخت شخصی برمی‌گزینند.

این هشیاری و رأی این دو نفر، بزرگترین پیام را برای افراد و جریاناتی دارد که می‌کوشند در فضای انتخابات با تکیه بر بداخلاقی‌های سیاسی و تخریب چهره رقیب، خود یا فرد مورد نظر جریان خویش را بر کرسی بنشانند؛ رخداد فرخنده‌‌ای که می‌تواند از یکسو مورد توجه گروه‌ها و نامزدهای این دور انتخابات قرار گیرد و از سوی دیگر، با توجه بر در پیش بودن انتخابات دوم و آغاز تبلیغات انتخاباتی، علاوه بر اینکه هیأت‌های نظارت باید مراقبت بیشتری برای صیانت از کلیت انتخابات به کار بندند، کاندیداها هم باید مراقب باشند که تبلیغات منفی علیه رقبا ممکن است برعکس پاسخ دهد و باعث شود، علاوه بر آخرت خود، دنیای خود را نیز از دست بدهند.

از دیگر نکات جالب این لیست، قرار گفتن محمدرضا تابش در رده دهم، آن هم پس از سه دوره نمایندگی است. وی که انتصابش به رئیس جمهور سابق ایران، یکی از زمینه‌های محبوبیت بالای وی در زادگاه سیدمحمدخاتمی به شمار می‌آید، در حالی برای چهارمین بار به بهارستان راه می‌یابد که پروین احمدی‌نژاد نتوانست در انتخابات اخیر در زادگاه پدری پیروز شود.



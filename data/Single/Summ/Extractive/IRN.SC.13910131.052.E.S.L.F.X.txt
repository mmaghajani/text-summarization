
'امیر انصاری' روز پنجشنبه در گفت و گو با ایرنا افزود:چوپانان شهرستان زرندیه دیروز با مراجعه به اداره كل محیط زیست لاشه حیوانی را تحویل دادند كه توسط سگ های گله دریده شده بود و پس از كارشناسی مشخص شد كه این حیوان یك سیاه گوش ماده بوده است. 

وی گفت: پراكندگی سیاه گوش در ایران به صورت كاملا محدود در ارتفاعات البرز و استانهای آذربایجان شرقی و غربی است لذا مشاهده این گونه نادر در استان مركزی از اهمیت ویژه ای برخوردار است. 

مدیركل اداره حفاظت محیط زیست استان مركزی اضافه كرد: در كالبدشكافی حیوان مشخص شد كه این سیاه گوش ماده و بالغ بوده و احتمالا به دلیل نزدیك شدن سگهای گله به توله ها و قلمرو زندگی اش، با آنها درگیر و كشته شده است. 

انصاری اظهار كرد: چوپانان پوست این حیوان را از بدنش جدا كرده بودند كه با مراجعه كارشناسان به محل تحویل گرفته شد. 
وی بیان كرد: یك گروه كارشناسی خبره به ارتقاعات زرندیه اعزام شده اند تا با دوربین و تجهیزات تخصصی وجود تعداد بیشتر این گونه را رصد كرده و مناطق زیستگاهی احتمالی آن را شناسایی كنند. 

سیاه گوش' از گونه گربه سانان است كه ظاهری زیبا دارد. دارای پاهای بلند، دم كوتاه و پشمالو با موهای بلند ریش مانند است.
این حیوان در انتهای بیرونی گوشهای خود به طول چهار سانتیمتر موهای بلند مشكی دارد و به همین دلیل به سیاه گوش شهرت یافته است. 


سیاه گوش حیوانی پستاندار است كه در هر زایمان سه تا چهار توله به دنیا می آورد و فصل جفتگیری آن اوایل زمستان بوده و دوران حاملگی اش 70 روز به طول می انجامد. 

طول عمر این حیوان معمولا 21 سال است و از جوندگان و حیوانات كوچك محیط تغذیه می كند به همین دلیل از نظر كنترل جمعیت حیوانات و هرم انرژی برای اكوسیستم ارزش زیادی دارد. 

این حیوان می تواند مسافتی به طول یكصد كیلومتر را بدود، طعمه خود را شكار می كند و در شبها چشمان این حیوان درخشندگی زیبایی دارد. 

استان مركزی با 335 گونه جانوری شامل 53 گونه پستاندار، 205 گونه پرنده، 54 گونه خزنده، 40 گونه دوزیست، 19 گونه ماهی و هزار و 336 گونه گیاهی رتبه سوم تنوع زیستی را در كشور به خود اختصاص داده است.



مدیركل اداره حفاظت محیط زیست استان مركزی از مردم درخواست كرد با توجه به اینكه فصل بهار اوقات زایش گونه های حیوانی و پرندگان است از بردن دامهای خود به ارتفاعات و زیستگاههای طبیعی بپرهیزند. 

وی گفت: بر اساس برنامه ریزی امسال شناسایی و ثبت گونه های نادر و تقویت حمایت و احیای آنها به ویژه پلنگ سانان، آهوو درنا در دستور كار است. 


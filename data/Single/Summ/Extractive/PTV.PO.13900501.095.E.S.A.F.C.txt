در جريان انفجار بمب در شهر اسلو پايتخت نروژ و تيراندازي در جزيره‌اي در نزديکي اين شهر، دست‌کم 91 تن کشته و ده‌ها نفر ديگر زخمي شده‌اند.
در همين حال، نخست وزير نروژ تاکيد کرده است که عاملان اين حوادث، نمي‌توانند موجب ارعاب يکي از صلح‌آميزترين کشورهاي اروپا شوند. 
نخست وزير نروژ افزود: "اين پيام خطاب به کساني است که به ما حمله کرده‌اند، پيام تمام مردم نروژ آن است که شما نمي‌توانيد ما را نابود کنيد، شما نمي‌توانيد دموکراسي ما و ايده‌آل‌هاي ما را براي داشتن دنيايي بهتر نابود کنيد." 
بنابه گزارش‌ها، دفتر نخست وزير نروژ و همچنين تعدادي ديگر از ساختمان‌هاي دولتي اين کشور بر اثر اين انفجار به شدت آسيب ديده و پياده‌رو‌هاي اطراف محل حادثه مملو از شيشه‌ و اشياي شکسته شده است.
مقامات و پليس نروژ اين دو حادثه بمب‌گذاري و تيراندازي را به يک‌ديگر مرتبط دانسته‌اند.
اين حملات از زمان بمب‌گذاري‌ها در مادريد پايتخت اسپانيا در سال 2004، بدترين حادثه تروريستي در اروپا محسوب مي‌شود.

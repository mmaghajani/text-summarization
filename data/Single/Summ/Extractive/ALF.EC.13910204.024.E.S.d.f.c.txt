سازمان بازرسی کل کشور در گزارشی به بررسی معضل کالاهای متروکه در گمرک پرداخت و از اعمال سلیقه در گمرکات و تاخیر تا ۶۰ ماه در ارسال کالای متروکه به سازمان جمع‌آوری و فروش اموال تملیکی خبر داد.
با توجه به اینکه قانونگذار زمان خاصی را برای تنظیم اظهارنامه متروکه در گمرک تعیین نکرده، پیشنهاد می‌شود گمرک ایران برای جلوگیری از اعمال سلیقه، در پیش‌نویس آیین‌نامه قانون امور گمرکی جدید، ظرف زمانی مشخصی را برای آن تعیین نماید.

گمرک موظف است تشریفات کالای متروکه را فوری انجام داده و به سازمان جمع‌آوری و فروش اموال تملیکی اطلاع دهد. در حالی که با توجه به شرایط زمانی، مکانی و نوع کالا زمان مشخصی برای تعیین تکلیف کالا تعیین نشده است.
 پیش‌بینی محدوده زمانی برای تنظیم اظهار‌نامه کالای متروکه و اعلام به سازمان جمع‌آوری و فروش کالای متروکه می‌تواند سبب کاهش مدت توقف کالا در گمرک شود
دلایل مهم متروکه شدن کالا در گمرکات عبارت از کمبود نقدینگی جهت پرداخت حقوق ورودی، عدم مراجعه صاحب کالا، عدم تایید استاندارد و بهداشت، داشتن پرونده‌های قضایی، مفقود شدن اسناد، جابجایی صاحبان شرکت‌ها، داشتن مشکلات مالی جهت ترخیص و اختلاف صاحب کالا با بانک می‌باشد.
همچنین رسوب کالا در محوطه‌های گمرکی ضمن افزایش هزینه های نگهداری کالا با توجه به محدودیت انبارها، مشکلاتی را برای گمرکات ایجاد می‌کند. 

انتخابات ریاست جمهوری فرانسه، فردا در حالی برگزار می‌شود که بیشتر نظرسنجی‌ها از شکست «نیکلا سارکوزی»، رئیس‌جمهور کنونی این کشور حکایت دارند؛ آخرین نظرسنجی‌های انجام شده در فرانسه، نشان می‌دهد، در این انتخابات، «فرانسیس اولاند»، کاندیدای حزب سوسیالیست فرانسه، شانس بیشتری نسبت به نیکلا سارکوزی ـ برای به دست آوردن سمت ریاست‌جمهوری ـ این کشور دارد.
اولاند در سه نظرسنجی از مجموع چهار نظرسنجی انجام شده در فرانسه، بین 28 تا 30 درصد آرا را از آن خود کرده، در حالی که سهم سارکوزی 25 تا 27 درصد بوده است.به احتمال بسیار، اولاند پیروز نهایی این انتخابات خواهد بود.
مهمترین پرسش از انتخابات فرانسه، مسأله علل عقب افتادن سارکوزی در نظرسنجی‌ها و تحلیل دلایل شکست آتی وی است. 
سوءعملکردهای سیاسی و اقتصادی سارکوزی
 مشکلاتی از قبیل رکود و کاهش رشد اقتصادی، افزایش بیکاری، کاهش قدرت خرید مردم و کسری بودجه، دولت سارکوزی را به دردسر انداخته است وی برای غلبه بر این مشکلات، سیاست‌های ریاضت اقتصادی از جمله افزایش مالیات‌ها و کاهش خدمات اجتماعی را در پیش گرفته که همین عوامل به نارضایتی عمومی افزوده است.
افزون بر مشکلات مربوط به عملکرد، وجهه شخصی سارکوزی نیز طی دوره ریاست جمهوری‌اش در میان مردم آسیب دیده است. 
اذعان علنی سارکوزی به راست‌گرا بودنش نیز در این عدم اقبال عمومی بی‌تأثیر نبوده است.
بر پایه نتایج نظرسنجی‌های منتشره در رسانه‌های فرانسوی، هم‌اکنون 64 درصد از فرانسوی‌ها از سارکوزی ناراضی هستند و تنها 36 درصد مردم از وی رضایت دارند.


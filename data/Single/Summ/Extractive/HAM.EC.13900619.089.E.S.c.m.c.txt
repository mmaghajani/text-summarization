در حالی که معاملات کاغذی سکه طلا در بورس کالا که به معاملات آتی یا فیوچرز مشهور است روز به روز رونق بیشتری می‌گیرد به‌طوری که روز گذشته قیمت هر قرارداد آتی طلا برای تحویل در اسفند ماه به مرز 700هزار تومان رسید. این به‌معنای آن است که سرمایه‌گذاران، انتظار دارند قیمت هر سکه بهار آزادی در اسفند ماه به 700 هزار تومان و بالاتر برسد.

در همین حال محمد کشتی‌آرای رئیس اتحادیه طلا و جواهر نیز درباره پیش‌بینی سطح عمومی قیمت طلا و سکه در بازار داخل گفت: در طول روزهای گذشته شاخص سهام در اکثر بورس‌های دنیا کاهش یافت واوضاع اقتصاد جهان فاصله زیادی با بهبود دارد، بنابر این بیشتر کارشناسان معتقدند قیمت طلا همچنان صعودی خواهد بود.وی افزود: قرار است ظرف روز‌های آینده وزرای 7کشور صنعتی با برگزاری نشستی راهکار‌هایی برای بهبود اقتصاد جهان پیدا کنند. اگر نتایج این نشست مثبت باشد می‌تواند از روند روبه رشد قیمت طلا جلوگیری کند؛ در غیراین صورت قیمت طلا همچنان صعودی خواهد بود.
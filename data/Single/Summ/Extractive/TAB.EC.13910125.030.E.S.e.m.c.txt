حضرت آقا سال جدید را سال «تولید ملی، حمایت از کار و سرمایه ایرانی» نام نهادند. مسئله تولید در حال حاضر مشکل اصلی بخش اقتصاد و صنعت کشور است.ایران اسلامی که در عرصه‌های مختلف علمی، فرهنگی و اجتماعی به‌عنوان الگو در بین کشورهای آزاده جهان شناخته شده است اگر بتواند بر مشکلات اقتصادی خویش فائق آید و عقب ماندگی‌های قرن‌های گذشته خویش را جبران نماید، به الگوی کاملی از همه جهات تبدیل می‌شود و در عرصه بین‌المللی بیش از این تاثیرگذار خواهد بود، و این همان چیزی است که غرب از آن وحشت دارد و تمام تلاش خویش را می‌کند تا ایران را در عرصه اقتصادی زمین‌گیر نماید.
 مقام معظم رهبری(حفظه‌الله) در پیام نوروزی بیان داشتند: «مجاهدت اقتصادی، حضور جهادگونه در عرصه‌های اقتصادی، برای ملت ایران یک ضرورت است.»
ما باید کشور را در مقابل تهدیدات و تحریم‌ها واکسینه نماییم و این امر میسر نخواهد شد مگر با برنامه‌ریزی عالمانه و تلاش فراوان و جهادگونه در عرصه اقتصادی که بحمدالله با تدابیر مقام معظم رهبری در دستور کار مسئولان کشور قرار گرفته است.

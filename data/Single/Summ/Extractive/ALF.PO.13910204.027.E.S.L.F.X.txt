ارتش کره شمالی روز دوشنبه لی میونگ باک، رئیس جمهور کره جنوبی را به توهین به رهبران قبلی کره شمالی متهم و اعلام کرد به زودی « عملیات ویژه ای » بر ضد وی آغاز خواهد کرد.

در بیانیه ای که در رسانه های کره شمالی منتشر شد، آمده است: « اعلام می کنیم که عملیات ویژه ارتش انقلابی ما با هدف سرکوب چالشهای گستاخانه نیروهای دشمن به زودی آغاز خواهد شد.»



بیانیه « واحد عملیات ویژه » ارتش کره شمالی می افزاید : « هدف اصلی این عملیات ویژه، دشمن اصلی، لی میونگ باک و طرفداران وی از جمله رسانه های محافظه کار هستند.»


به گزارش خبرگزاری فرانسه، دهها هزار نفر، جمعه هفته پیش با برگزاری تظاهرات در پیونگ یانگ، پایتخت کره شمالی و اعلام انزجار از رئیس جمهور کره جنوبی، شعار مرگ بر لی میونگ باک سر دادند. علت برگزاری این تظاهرات، توهین لی میونگ باک به رهبران قبلی کره شمالی همزمان با برگزاری جشن های مربوط به صدمین سالروز تولد کیم ایل سونگ بنیانگذار این کشور در اواسط آوریل بود.



علی شاکری:
والیبال ایران به‌رغم همه موفقیت‌های آسیایی و بین‌المللی که طی نزدیک به بیش از نیم قرن فعالیت و به‌خصوص در دهه‌ اخیر داشته، متأسفانه هنوز طعم حضور در بازی‌های المپیک را نچشیده و 2دهه است که برای رسیدن به این رؤیای قدیمی سخت تلاش و بی‌تابی می‌کند اما هربار در یک قدمی صعود، به دلایلی ناکام می ماند.

 والیبال بر خلاف بسکتبال به صلاحدید مسئولان وقت ورزش ایران همانند فوتبال جایی در میان رشته‌های ورزشی ایران حاضر در بازی‌های المپیک 1948 لندن نداشت و در المپیک‌های بعدی زمانی به فکر حضور در این رویداد مهم افتاد که نمایندگان شرق آسیا مثل ژاپن، چین و کره در اوج اقتدار اجازه حضور تیم دیگری از این قاره را به این رویداد بزرگ نمی‌دادند. با گذشت هر دوره و با سخت‌تر شدن گرفتن سهمیه، حسرت حضور والیبال ایران طولانی‌تر شد تا امروز که شرایط به نسبت دهه‌های پیش کاملا تغییر کرده است. با وجود این والیبال ایران در اندک حضورهایش در مسابقات انتخابی جز یک بار در بازی‌های انتخابی المپیک 2004 آتن هیچ گاه بختی پررنگ برای صعود نداشته است اما اکنون تیم ملی والیبال بعد از نخستین قهرمانی‌اش در جام ملت‌های آسیا و درخشش در جام جهانی 2011 ژاپن با در اختیار داشتن یک مربی صاحب نام و شناخته شده در شرایطی متفاوت با دوره‌های قبل یکی از بخت‌های مسلم صعود به مسابقات المپیک لندن در میان تیم‌های آسیایی محسوب می‌شود و بسیاری از کارشناسان صعود تیم ایران را دور از دسترس نمی‌دانند.

بعدازحذف دردناک فوتبال و بسکتبال در راه رسیدن به المپیک لندن و ناکامی تیم ملی هندبال در بازی‌های انتخابی کره‌جنوبی در میان ورزش‌های گروهی همه نگاه هابه والیبال دوخته شده است، این تیم خردادماه سال آینده در توکیو به مصاف تیم‌های برگزیده آسیا و اقیانوسیه از یک سو و نمایندگان قاره‌های اروپا، آمریکای جنوبی و آفریقا می‌رود؛ مسابقاتی که به اعتقاد خولیو ولاسکو دستیابی به موفقیت در آن به‌مراتب سخت‌تر از مسابقات جام ملت‌های آسیا خواهد بود و او نیز با وجود همه اعتقادی که به شاگردانش و والیبال ایران دارد جانب احتیاط را از دست نمی‌دهد و با زیرکی همانند جام ملت‌های آسیا و جام جهانی نمی‌خواهد با بالا بردن توقع نزد علاقه‌مندان والیبال بار روانی روی دوش خود و تیمش احساس کند. این مربی حرفه‌ای در آخرین گفت‌وگویش که پس از بازگشت از جام‌جهانی با خبرنگاران ایرانی داشت در این باره گفت:«رقابت‌های انتخابی المپیک بسیار دشوار است. برای موفقیت در این رقابت‌ها باید برابر حریفان قدرتمندی به پیروزی برسیم. احتمالا ژاپن هم با توجه به خاطره تلخ نخستین بازی جام‌جهانی این‌بار با استفاده از امتیاز میزبانی تلاش می‌کند تا بازی خود با ایران را به آخرین روز موکول کند تا با استرس و فشار کمتری برابر تیم ما قرار گیرد و همه اینها در حالی است که سایر حریفان ما نیز با هوشیاری و با برنامه‌تر از دیدارهای دیگر قدم به بازی با تیم ما می‌گذارند. بنابراین نمی‌توان به همین راحتی و براساس نتایج گذشته گفت که ما تیم از پیش صعود کرده هستیم. واقعا چیزی از پیش معلوم شده نیست».

رقابت‌هایی متفاوت با دیگر قاره‌ها

از سوی دیگر ولاسکو اشاره‌ای توأم با انتقاد به شیوه برگزاری مسابقات والیبال انتخابی المپیک در قاره آسیا و تفاوتش با سایر قاره‌ها داشت و گفت:«رقابت‌های انتخابی المپیک در آسیا بسیار عجیب است، زیرا در سایر قاره‌ها تیم‌ها فقط با تیم‌های هم قاره‌ای بازی می‌کنند اما در آسیا تیم‌های این قاره مجبورند با حریفان قدرتمندی از قاره‌های دیگر نیز بازی کنند که این کمی دور از انصاف است. به همین دلیل پیروزی بر سایر حریفان به جز حریفان آسیایی نیز برای ما مهم و سرنوشت‌ساز خواهد بود». این شیوه در حالی در آسیا به اجرا در می آیدکه در سایر قاره‌ها حتی در آفریقا نیز ابتدا تیم‌های هم قاره‌ای با هم بازی می‌کنند و پس از مشخص شدن تیم راه یافته به المپیک مابقی تیم‌های صعود نکرده هم فرصت حضور در رقابت‌های مجدد را در سایر قاره‌ها پیدا می‌کنند اما آسیایی‌ها از این امتیاز بزرگ محرومند. اگرچه فدراسیون جهانی والیبال (FIVB) چندی پیش خبر از تغییر در شیوه برگزاری مسابقات انتخابی دوره بعد در المپیک 2016 ریودوژانیرو داده است و از دوره بعدی هم قرار شده که قهرمانان قاره‌ها به‌طور مستقیم به مسابقات المپیک صعود کنند اما معلوم نیست چرا رقابت‌های والیبال انتخابی المپیک در آسیا سال‌هاست با وجود نفوذ آسیایی‌ها و بودن «ژی هونگ وی» چینی در راس فدراسیون جهانی متفاوت با سایر قاره‌ها و با مشارکت نمایندگان چند قاره دیگر برگزار می‌شود؛ موضوعی که حتی از نظر ولاسکو هم دور نمانده و تعجب او را به همراه داشته است.

حریفان ایران در راه المپیک 

در بازی‌های والیبال انتخابی المپیک که طی روزهای 11 تا 19خرداد ماه سال آینده به میزبانی شهر توکیو انجام خواهد شد فقط تیم‌هایی مثل ژاپن، چین، کره‌جنوبی و استرالیا انتظار تیم ایران (قهرمان جام ملت‌های آسیا) را نمی‌کشند بلکه حریفان احتمالی چون مصر یا کامرون، ونزوئلا و یکی از تیم‌های اروپایی نیز از جمله دیگر رقبای تیم ملی کشورمان محسوب می‌شوند و نتایج رویارویی با آنها هم در سرنوشت صعود تیم‌های راه یافته به المپیک تاثیر مستقیم خواهد داشت. هنوز علاقه‌مندان به والیبال نمایش باشکوه تیم ایران را در مسابقات انتخابی المپیک آتن فراموش نکرده‌اند که تیم ملی والیبال چگونه با وجود برتری در برابر تیم‌های آسیایی مثل ژاپن، کره ، استرالیا و الجزایر نماینده آفریقا به‌واسطه باخت غافلگیرانه مقابل کانادا به‌رغم پیروزی بر استرالیای راه یافته به المپیک،موفق به صعود نشد. توضیح این نکته هم ضروری است که اگر در آخرین مرحله مسابقات انتخابی المپیک در ژاپن دو تیم از آسیا بتوانند به‌ترتیب عناوین اول و دوم را به‌خود اختصاص دهند برای نخستین‌بار آسیایی‌ها قادر خواهند بود با 2نماینده در مرحله نهایی والیبال المپیک حاضر شوند که وقوع چنین اتفاقی بعید به‌نظر می‌رسد. در غیراین صورت هم آسیایی ها چیزی برای از دست دادن نخواهند داشت و برترین تیم آسیایی در جمع تیم‌های شرکت‌کننده در هر شرایطی راهی المپیک لندن خواهد شد. 

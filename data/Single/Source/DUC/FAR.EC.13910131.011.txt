گرانی فزاینده و دور از انتظار برخی کالاها در روزها و هفته‌های اخیر به یکی از دغدغه‌های بحق مردم تبدیل شده و شدت و دامنه آن به‌گونه‌ای است که نمی‌توان بی‌اعتنا از کنار آن گذشت؛ این واقعیت تلخ نگرانی دلسوزان و مراجع عالی‌قدر تقلید را هم در پی داشته و موجب شده آنان در این زمینه به متصدیان تذکر دهند.

در این زمینه حضرت آیت‌ا... نوری همدانی در آغاز درس خارج فقه خود با انتقاد از رشد فزاینده گرانی خاطرنشان کرد: گرانی با هیچ کسی شوخی ندارد و باید کاری صورت گیرد که مردم بیش از این دچار مشکلات اقتصادی نگردند. حضرت آیت‌ا... مکارم شیرازی نیز در درس خارج فقه خویش، با انتقاد از وضعیت گرانی و تورم در کشور و هشدار درباره تلاش‌های دشمن تصریح کرد: باید کاری کنیم که نقشه‌های دشمنان نقش برآب شود.

تردیدی نیست که مردم کشورمان در مقاطع گوناگون به‌ویژه در ماه‌های پایانی سال گذشته با حضور آگاهانه در راهپیمایی 22 بهمن و انتخابات نهمین دوره مجلس شورای اسلامی، هوشیاری و وظیفه‌شناسی خویش در دفاع از آرمان‌های انقلاب را به رخ جهانیان کشیده‌اند و از همین روست که نظام جمهوری اسلامی توانسته است در عرصه‌های جهانی بخصوص در مذاکرات اخیر هسته‌ای با تکیه بر این پشتوانه دشمن‌شکن، حضوری پرصلابت داشته باشد و از آرمان‌های ایران اسلامی دفاع کند اما به راستی آیا مسؤولان نیز توانسته‌اند به وظایف خود در قبال مردم- آنگونه که شایسته و بایسته است- جامه عمل بپوشانند؟

مروری اجمالی بر عملکرد نهادهای مسؤول به‌ویژه در زمینه گرانی‌های اخیر نشان می‌دهد که برخی از آن‌ها نتوانسته‌- و یا نخواسته- اند، متناسب با شأن ملت بزرگ ایران به وظیفه خویش این باره عمل کنند و از همین روست که شاهد وضعیتی نابسامان در بازار کالا و خدمات مورد نیاز قشرهای گوناگون جامعه هستیم. این‌که قیمت برخی کالاها در فاصله‌های کوتاه زمانی شاهد رشدهای چندباره و توجیه ناپذیر می‌شود، نشانه‌ای از بی‌برنامگی متصدیان ذیربط یا بی‌اعتنایی به اولویت‌های جامعه و پرداختن به مسائل حاشیه‌ای است.

البته مردم کشورمان به خوبی می‌دانند که برخی افزایش قیمت‌ها گریزناپذیر و حاصل وضعیت جهانی است؛ اما بی‌گمان بخش قابل توجهی از گرانی‌ها و گرانفروشی‌های اخیر پیامد رفتار کسانی است که به جای پرداختن به مسائل اصلی جامعه، به دعواهای باندی و جناحی دل خوش کرده و از دغدغه‌های مردم فاصله گرفته‌اند. و چه تاسف‌انگیز است در حالی‌که دشمنان قسم‌خورده برای مبارزه با جمهوری اسلامی سنگ تمام گذاشته‌ و در این راه به توطئه‌های گوناگون از جمله تشدید فشارهای اقتصادی دل بسته‌اند، برخی نهادهای مسؤول و عناصر تأثیرگذار با غفلت در این میدان، ناخواسته در مسیری بر خلاف رویکرد کلی نظام گام بر‌می‌دارند.

تجربه نشان داده است که مسؤولان نقش‌آفرین هرگاه با برنامه و جدی وارد صحنه شده‌اند، توانسته‌اند گرانی و پدیده‌های تلخ مشابه را مهار کنند و هرگاه به دنبال مسائل دست‌چندم رفته و مسائل اصلی را در حاشیه قرار داده‌اند، ناخواسته زمینه را برای جولان سوءاستفاده‌کنندگان و در نتیجه فشار بیش‌تر بر صاحبان اصلی انقلاب فراهم ساخته‌اند و صد البته ملت نیز بارها با انتخاب خود نشان داده است که به هیچ رئیس و وکیلی، برگه سفیدامضا نداده و برای گرو‌ه‌های نقش‌آفرین و مسؤولان تصمیم‌گیر تا زمانی احترام قائل است که آن‌ها به وظایف بدیهی خویش در برابر ولی‌نعمتان خویش پای‌بند باشند.

نکته قابل تأمل دیگر این‌که اگرچه هر از گاه اقداماتی برای تنظیم بازار و برخورد با سوءاستفاده‌کنندگان صورت می‌گیرد اما بر اساس قرائن و واقعیت‌های بیرونی، برنامه‌ چندان جامع و بلندمدتی برای مهار گرانی و مبارزه با گرانفروشی‌های کاذب وجود ندارد و به سبب فقدان چنین برنامه‌ای است که قیمت برخی مواد غذایی در بازار، رشدی شگفت‌انگیز را تجربه می‌کند و کار به جایی می‌رسد که به قول ظریفی، مرغ هم ژست سیمرغ می‌گیرد! 

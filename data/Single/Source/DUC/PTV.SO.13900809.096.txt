خبرنگار پرس تي وي در آنکارا روز يک‌شنبه (30 اکتبر، 8 آبان) به نقل از مقامات رسمي ترکيه از پايان عمليات نجات در شهرهاي اريکس و وان در استان وان خبر داد. به گفته مقامات ترکيه، به دليل سرماي هوا ديگر اميدي به يافتن بازماندگان زلزله وجود ندارد. 

نيروهاي امداد و نجات طي هفته گذشته بيش از 230 نفر را از زير آوارها نجات دادند. 

بر اساس اين گزارش، بسياري از هزاران زلزله زده ترکيه هنوز در چادرها يا پناه‌گاه‌هاي موقت زندگي مي‌کنند. 

با توجه به نزديکي فصل زمستان، مقامات ترکيه از طرحي براي تهيه پناهگاه‎هاي موقت پيش‌ساخته براي زلزله‌زدگان خبر دادند. 

برق، گاز، آب و شبکه‌هاي مخابراتي در سراسر مناطق زلزله‌زده، مجدداً وصل و برقرار شده‌ است. 

کانون زلزله که 23 اکتبر رخ داد، روستاي تابانلي در استان وان بود. 

با وجودي ‌که کارشناسان مرکز اصلي زلزله‌نگاري ترکيه، اندکي پس از وقوع زمين‌لرزه يادشده از احتمال افزايش تلفات تا يک هزار نفر خبر داده‌بودند، اما آمار کنوني تلفات، 600 نفر اعلام شده است. 

رصدخانه زلزله‌نگاري "قنديلي" اين برآورد را براساس قدرت زلزله و معماري ساختمان‌هاي اين منطقه اعلام کرده ‌بود. 

زمين‌لرزه اخير ترکيه که شديدترين زلزله يک دهه گذشته در اين کشور بوده است، ساختمان‌هايي را در کشورهاي همجوار نظير ارمنستان و ايران نيز به لرزه درآورد. 

براثر اين زلزله، بيش از 2 هزار ساختمان تخريب شد و 3 هزار و هفتصد ساختمان ديگر، آسيب ديدند. اين ساختمان‎ها همگي غير ايمن اعلام شده بودند. 

سال 1991، بر اثر وقوع دو زمين‌لرزه شديد در شمال غرب ترکيه حدود 18 هزار نفر کشته شدند. 

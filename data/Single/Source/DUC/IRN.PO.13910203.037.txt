به گزارش ایرنا به نقل از پایگاه اینترنتی حزب 'روسیه عادل'، گراچوف روز یكشنبه افزود: روسیه از به رسمیت شناخته شدن حق ایران برای اجرای برنامه صلح آمیز هسته ای ایران در جریان مذاكرات استانبول رضایت دارد.

نشست ایران و گروه 1+5 هفته گذشته در استانبول برگزار شد و در آن 'سعید جلیلی' دبیر شورای عالی امنیت ملی ایران و 'كاترین اشتون' نماینده سیاست خارجی اتحادیه اروپا و همچنین مدیران سیاسی وزارتخانه های خارجه كشورهای عضو گروه 1+5 شركت داشتند و قرار شد دور بعدی مذاكرات در بغداد برگزار شود.

رییس كمیسیون انرژی دومای روسیه اظهار داشت: مسكو از اینكه توسعه برنامه صلح آمیز انرژی هسته ای در ایران امكان پذیر شده است خوشحال است و نگاه مثبتی به آن دارد، زیرا هر گونه بی ثباتی به زیان روسیه می باشد.

گراچوف همچنین مواضع مثبت طرف های شركت كننده در نشست استانبول را حائز اهمیت دانست و پذیرفتن حق ایران برای توسعه برنامه صلح آمیز هسته ای خود از طرف آمریكا و استقبال واشنگتن از ادامه مذاكرات در باره مساله هسته ای تهران را مثبت ارزیابی كرد.

وی اضافه كرد: طرف ایرانی در نشست استانبول اظهاراتی درباره ماهیت صلح آمیز برنامه هسته ای این كشور و آمادگی برای همكاری با گروه 1+5 و جامعه جهانی بیان كرد كه از دید روسیه گام مثبتی به شمار می رود.

وی در توضیح این گفته خود خاطرنشان كرد: بر این باوریم كه هر گونه بی ثباتی در سیاست قیمت گذاری نفت در بازار جهانی برای روسیه زیان بار است.

گراچوف گفت: ما به نوسانات شدید قیمت نفت علاقمند نیستیم و معتقدیم كه قیمت نفت در بازارهای جهانی باید به شكل پیوسته و تدریجی در حال رشد باشد و ایران و عراق نیز به عنوان كشورهای نفت خیز توسعه مداوم داشته باشند. 

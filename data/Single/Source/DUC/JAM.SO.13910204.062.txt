كودكان در سنين مدرسه دست‌كم يك‌سوم از زمان خود را بيرون از منزل و در محيط‌هاي آموزشي سپري مي‌كنند. اين مدت زمان نسبتا بالا، گاهي اين تصور را در والدين ايجاد مي‌كند كه يك نهاد اجتماعي ديگر وارد كار شده است تا به كاهش حجم مسووليت‌هاي والدين كمك كند.آنها از اين به بعد در درجه اول كاركنان مدرسه را در قبال وضعيت درسي و تربيتي فرزندانشان پاسخگو مي‌دانند. اين تصور اگرچه امروزه​ بين والدين ايراني بسيار شايع شده است، اما چندان درست به نظر نمي‌رسد. واقعيت اين است كه اين دو نهاد اجتماعي تنها در همكاري با يكديگر، قادر خواهند بود تا به اهدافشان جامه عمل بپوشانند.

آگاهي از نقش‌ها و وظايف هر يك از نهادها و شيوه‌هاي همكاري بين آن دو مي‌تواند شما را در كمك كردن به آينده فرزندانتان و برقراري يك رابطه صحيح با محيط آموزشي او كمك كند.

مشكل ارتباط اوليا و مربيان 

جامعه‌شناسان از خانواده به عنوان گروه نخستين ياد مي‌كنند. چرا كه فرزندان ابتدا در اين گروه، تحت آموزش قرار مي‌گيرند و مهارت‌هايي را كه براي زندگي در اجتماع نياز دارند، مي‌آموزند. بنابراين خانواده نهادي است كه براي اولين بار قواعد، هنجارها و ارزش‌هاي پذيرفته شده در بين افراد جامعه را براي كودك توضيح مي‌دهد و از او مي‌خواهد به آنها احترام بگذارد.

از آنجا كه كودكان در سنين پايين تنها با دايره محدودي از افراد مثل پدر و مادر، خواهران و برادران و اقوام نزديك‌تر ارتباط دارند، آنچه اين گروه به آنها آموزش دهند را كمال و تمام مي‌پذيرند. گاهي آموزش‌هاي نخستين، آنچنان در وجود كودك مي‌نشيند كه حتي در صورت درست نبودن هم بسختي از او جدا مي‌گردد. در بعضي مواقع كار به جايي مي‌رسد كه فرد با آموزش‌هاي اوليه خود مانند يك الگو و قالب رفتار مي‌كند. به اين معني كه در موقعيت‌هاي مختلف براي تصميم‌گيري درستي يا نادرستي مسائل به آموزش‌هاي خانوادگي خود نگاه مي‌كند و آن را معيار سنجش مي‌داند.در كشور ما هم به دليل اهميت بالاي نهاد خانواده نمونه‌هايي از اين دست بسيار ديده مي‌شود. 

فرآيند آموزش در خانواده، به خودي خود امري مهم و ضروري است، اما ممكن است زماني كه فرزندان وارد نهاد‌هاي اجتماعي ديگر مي‌شوند، دچار تقابل و مشكل شوند. در اين شرايط آموزش‌هاي خانواده در مقابل آموزش‌هاي مدرسه قرار مي‌گيرند. براي مثال ممكن است كودك شما ملزم به رعايت نظم و حضور بموقع در مدرسه باشد. اما شما به عنوان پدر يا مادر او تلاشي در رساندن بموقع او نداشته باشيد. همچنين گاهي مربيان مدرسه خواستار انجام فعاليت‌هايي از جانب كودكان هستند كه با همراهي و كمك والدين ميسر است، در اين رابطه مي‌توان به درست كردن كاردستي‌ها يا انواع آزمايش‌هاي علمي در منزل اشاره كرد. اين مشكلات زماني بيشتر نمود پيدا مي‌كند كه اين دو نهاد بدون توجه به ديگري تنها به آموزش‌هاي خود مي‌پردازد و به تفاوت‌هاي به وجود آمده اهميتي نمي‌دهد. نتيجه شرايط اين است كه كودك در حل اين تعارضات تنها مي‌ماند و خودش بايد تلاش كند تا بين آموزش‌هايي كه مي‌بيند و نقش‌ها و وظايفي كه بر عهده دارد توازن برقرار كند.اين در حالي است كه كودكان اغلب، به دليل سن كم از اين توانايي برخوردار نيستند.

چرا مشاركت اهميت دارد؟ 

مشاركت به معني همكاري كردن و سهيم‌شدن با ديگران در رسيدن به اهداف است. در حقيقت آموزش‌هاي تأثيرگذار و كاربردي در مدارس جز با مشاركت و همكاري والدين نمي‌تواند تحقق پيدا كند.

اين همكاري بيش از همه براي فرزندان اهميت دارد.

موفقيت‌هاي تحصيلي كودكان بازخوردي از عوامل گوناگون است كه هماهنگي بين والدين و مدرسه هم جزو مهم‌ترين اين عوامل محسوب مي‌شود. يكي از واقعيت‌هاي مهم در اين ميان اين است كه اغلب والديني كه تصور منفي در مورد مدارس دارند، با شروع همكاري و مشاركت در برنامه‌هاي مدارس، اين تصور را به ديدگاهي مثبت بدل مي‌كنند. يكي از دلايل ايجاد تصور منفي در والدين اين است كه تفاوت‌هاي آموزشي كه پيش از اين به آنها اشاره شد، مسائل مهمي را دربر مي‌گيرد. اين اتفاق بيشتر زماني به وقوع مي‌پيوندد كه آموزش‌هاي مدرسه با ارزش‌ها و اعتقادات خانواده در تعارض است.

براي مثال ممكن است آموزش رسمي تلاش كند حس استقلال را در فرزندان تقويت كند ولي والدين اين شرايط را نپذيرند. بنابراين زماني كه كودك براي پدر و مادر خود از آموخته‌هايش صحبت مي‌كند با واكنش منفي آنها رو‌به‌رو شود. در اين خصوص ممكن است والدين مانع از شركت فرزندشان در برنامه‌هاي تفريحي و اردوهاي مدرسه شوند.

گاهي به دليل نفوذ عميق والدين بر فرزندان ممكن است ديدگاه منفي آنها به فرزندشان منتقل شود.

اين تفكر اغلب تا پايان دوران تحصيل همراه كودك باقي خواهد ماند و تبعات جبران‌‌ناپذيري را به‌جا خواهد گذاشت.

براي مثال مي‌توان احساس گوشه‌گيري، انزوا و حس متفاوت بودن از سايرين اشاره كرد كه در نهايت باعث مي‌شود كودكان نتوانند مهارت كار گروهي و همراهي با ديگران را بياموزند. بنابراين اگر متوجه شديد فرزند شما نمي‌تواند با همسن‌هاي خود ارتباط خوبي برقرار كند يا دوستان زيادي ندارد يكي از گزينه‌هايي كه بايد بررسي كنيد نحوه رفتار خودتان است.

احساس نارضايتي والدين همچنين مي‌تواند انگيزه كودكان را در رفتن به مدرسه كاهش دهد.

امروزه با توجه به همين مسائل است كه هر دو نهاد تلاش مي‌كنند خود را در جريان كار ديگري قرار دهند.

موانع ارتباط موثر اوليا و مربيان

امروزه نظام آموزش و پرورش كشور، تلاش مي‌كند به روش‌هاي گوناگون از مشاركت والدين استفاده كند. اما صرف تصميم‌گيري و تصويب قوانين براي ايجاد رابطه‌اي صميمي بين والدين و مدرسه نمي‌تواند مشكل‌گشا باشد. ايجاد همدلي در بين والدين زماني تحقق پيدا مي‌كند كه آنها به صورت ذهني و قلبي در حل مسائل و مشكلات مدارس درگير شوند.

گاهي والدين به دليل اشتغال يا دغدغه‌هاي گوناگون خود را در امور مدرسه مداخله نمي‌دهند و روز به روز از مدرسه و به تبع آن از فرزندشان فاصله مي‌گيرند. اين در حالي است كه مدارس مي‌توانند مانع از ايجاد اين​گونه شكاف‌ها بين خانواده و كودكان شوند.

برگزاري جلسات بين اوليا و مربيان نيز دقيقا به همين منظور صورت مي‌گيرد. البته تنها برگزاري اين جلسات كافي نيست بلكه اين ديدار‌ها زماني كارگشا خواهد بود كه با هدف مشورت با والدين برگزار شود. به عبارت ديگر، پدر‌ها و مادر‌ها بايد بتوانند در تصميم‌گيري‌هاي مدرسه در مورد فرزندانشان نقشي داشته باشند.

اگر اين جلسات تنها با اين هدف برگزار شوند كه والدين در جريان تصميمات از پيش تعيين شده مدرسه قرار بگيرند، بتدريج كارايي خود را از دست مي‌دهند و والدين ديگر تمايلي براي شركت در اين جلسات نخواهند داشت.

از ديگر موانعي كه بر سر راه برقراري رابطه بين خانواده‌ها و مدارس قرار دارد، مي‌توان به تمايل نداشتن مشاركت خانواده‌هايي اشاره كرد كه در سطح اجتماعي و اقصادي پاييني قرار دارند.

اين خانواده‌ها با تصور اين‌كه كارايي كمتري براي مدارس دارند، خود را از شركت در اين جلسات محروم مي‌كنند يا در تصميم‌گيري‌ها شركت نمي‌كنند. غافل از اين‌كه بتدريج آثار و تبعات منفي را در ذهن فرزندانشان بر جا خواهد گذاشت. اين افراد بايد توجه داشته باشند به صرف حضور فرزندانشان در مدرسه آنها هم حق اظهار رأي و نظرشان را دارند.

براي ديگر موارد مرتبط، مي‌توان از ناآگاهي پدرها و مادرها از وظايف و ظرفيت‌هاي مدرسه نام برد. گاهي والدين توقعات بيش از حدي از معلمان دارند. به طوري كه تصور مي‌كنند فرزندشان در مركز قرار دارد و بايد تمام توجهات به سمت او معطوف باشد. در نتيجه اين احساس در آنها ايجاد مي‌شود كه معلم در وظايف خود قصور كرده است. درست كه حساسيت والدين​روي فرزندانشان طبيعي است اما آنها بايد به اين نكته هم توجه داشته باشند كه همراه آنها تعداد ديگري از كودكان هستند كه معلم وظيفه رسيدگي به آنها را هم دارد. براي حل كردن اين مشكل مانند ديگر مشكلات راه‌هايي وجود دارد. برگزاري نمايشگاه‌هايي از دستاوردهاي دانش‌آموزان و مربيان مي‌تواند والدين را در جريان فعاليت‌ها و زحمات هر 2 گروه قرار دهد. تشويق شاگردان و ايجاد انگيزه و تقويت اعتماد به نفس آنها نيز مي‌تواند از ديگر دستاوردهاي برگزاري اين نمايشگاه‌ها باشد.

تهيه مجلاتي به كمك خود دانش‌آموزان و چاپ آثار آنها، در اين نشريات مي‌تواند والدين را هرچه بيشتر با مدرسه آشتي دهد. ضمن آن‌كه مي‌توان كمك‌هاي والدين و عرصه‌هاي فعاليت آنها را در اين مجلات منتشر كرد تا سايرين نيز در صورت تمايل در اين عرصه‌ها مشاركت داشته باشند.

هر كودك داراي ويژگي‌هاي منحصر به فردي است كه اگر در مدرسه آنها ناديده گرفته شود، ممكن است در آينده براي او مسائل گوناگوني را ايجاد كند. بنابراين والدين هر كدام از اين كودكان منبعي از تجربيات ارزشمند و اطلاعات هستند كه مي‌تواند مربيان را در شناخت بيشتر شاگردانشان ياري كند. ملاقات اوليا و مربيان زماني مفيد خواهد بود كه والدين با اختيار و داوطلبانه در آنها شركت كنند. اين حضور داوطلبانه زماني محقق خواهد شد كه به نظرات والدين توجه شود. 

هر كدام از والدين هم ويژگي‌هاي اخلاقي مخصوص به خودشان را دارند. ممكن است بعضي از آنها داوطلبانه نظرشان را بيان نكنند. بهتر است فضاي اين​گونه جلسات طوري باشد كه براي همه فرصت برابري در ابراز عقيده بيان كند.

اين جلسات فرصتي است كه مدرسه، والديني كه مشكلات مشابه با فرزندانشان دارند شناسايي كند و براي كمك به آنها جلسات آموزش خانواده را برگزار نمايد. اين رابطه مؤثر و دوستانه بين خانه و مدرسه، باعث ايجاد اعتماد متقابل، خصوصا در والدين خواهد شد. برقراري اين رابطه دوستانه مسووليت سنگيني را به عهده مربيان مي‌گذارد تا آنها مهارت‌هاي ارتباطي خود را تقويت كنند.

مديران مدارس نيز با ايجاد رابطه‌اي دلسوزانه مي‌توانند در عرصه‌هاي ديگر از همراهي و كمك والدين بهره‌مند شوند.

والدين بايد نقش مكمل در فرآيند آموزش مدارس را به عهده بگيرند. اين مساله بويژه براي كودكان در سنين دبستان از اهميت بالايي برخوردار است. والدين بايد سعي كنند در مورد محتواي دروس فرزندانشان آگاهي كسب كنند و توصيه‌هايي كه معمولا در ابتداي كتاب‌هاي درسي خطاب به والدين نوشته شده است، مطالعه كنند. تعامل بين والدين و مربيان به شناسايي استعدادهاي كودك كمك شاياني مي‌كند.

كودكان نبايد احساس كنند كه والدين و مدرسه در 2 جبهه مخالف هم قرار دارند. اما گاهي خود والدين هم در تشديد اين اوضاع مؤثر هستند. براي مثال به محض اين‌كه كودك احساس بيماري كرد او را تشويق مي‌كنند كه به مدرسه نرود يا حتي از او مي‌خواهند براي مجاب كردن مربيان، علائم بيماري‌اش را با شدت بيشتري نشان دهد.

نقش والدين 

يكي از دلايلي كه باعث مي‌شود والدين به مدرسه مراجعه كنند آگاهي از وضعيت درسي يا تربيتي فرزندانشان است. هنگامي كه مدرسه از والدين به صورت اختصاصي دعوت كرده يا اين‌كه خود والدين داوطلبانه به آنجا مراجعه مي‌كنند بايد سعي كنند بدون هيچ گونه پيشفرضي وارد عمل شوند. گاهي والدين در خانه تنها به حرف‌هاي فرزندانشان در مورد وقايع مختلف گوش مي‌كنند و بدون آن‌كه صحبت‌هاي طرف مقابل را بشنوند شروع به قضاوت مي‌كنند.

براي مثال ممكن است فرزند شما مورد شماتت معلمش قرار گرفته باشد و تمام ماجرا را از ديدگاه خودش براي شما شرح دهد. در اين حالت ممكن است شما نسبت به مربي او نظري منفي پيدا كنيد و آن را به فرزندتان هم انتقال دهيد. همچنين هنگامي هم كه به مدرسه مراجعه مي‌كنيد با همين قضاوت با اولياي مدرسه برخورد كنيد در حالي كه شما به جاي آگاهي از تمام ماجرا تنها آن بخشي كه فرزندتان انتخاب كرده است، شنيده‌ايد. اين برخورد مي‌تواند آغازگر رابطه‌اي خصمانه بين شما و اولياي مدرسه باشد.

در عين حال والدين بايد بتوانند آرامش خودشان را در برخورد با واقعيت‌ها حفظ كنند.

براي مثال ممكن است فرزند شما از لحاظ درسي دچار ضعف شده باشد يا اين‌كه در جريان مساله‌اي مقصر شناخته شود. در اين شرايط والدين و مدرسه بايد به جاي بيان ناراحتي‌ها يا شناخت مقصر به دنبال ريشه‌يابي و كمك به دانش‌آموز باشند. برخي از والدين در اين شرايط فرزندشان را تبرئه مي‌كنند و تمام تقصير‌ها را به گردن مدرسه يا معلمان مي‌اندازند. گاهي نيز بدون توجه به علل اصلي مساله تنها به فرزندشان براي ناتواني‌اش سركوفت مي‌زنند. هر كدام از اين برخورد‌ها به نوبه خود اشتباه و مضر هستند. چراكه اگر شما بخواهيد عصبانيت خود را متوجه مدرسه كنيد در آينده امكان همكاري براي رفع مشكلات را كاهش مي‌دهيد و اگر هم به مجادله با فرزندتان بپردازيد موجب كاهش اعتماد به نفس او خواهيد شد. ضمن آن‌كه كودك از آن به بعد سعي خواهد كرد مسائلش را از شما پنهان كند تا مورد شماتت قرار نگيرد.

ضرورتي به نام مراجعه به مدرسه

زماني كه والدين با مدرسه همراه مي‌شوند و فرزندان نيز متوجه اين رابطه مثبت هستند، نتيجه هم براي والدين و هم براي فرزندان بسيار راضي‌كننده خواهد بود. در اين شرايط دانش‌آموزان خود را هم در مدرسه و هم در خانواده تنها حس نمي‌كنند. يكي از دلايلي كه به والدين توصيه مي‌شود تا حداكثر همكاري را با مسوولان مدرسه داشته باشند، اين است كه در اين شرايط دانش‌آموزان از لحاظ درسي موفق‌تر خواهند بود. همچنين احتمال درگير شدن نوجوانان در گرداب‌هايي نظير اعتياد به سيگار و ساير مواد مخدر كاهش مي‌يابد.

بررسي‌ها نشان داده است زماني كه شرايط مساعد براي دانش‌آموزان فراهم باشد، آنها انگيزه بيشتري براي ادامه تحصيل خواهند داشت و احتمال ترك تحصيل در آنها كاهش مي‌يابد.

گاهي ممكن است والدين متوجه رفتارهاي مشكوك در فرزندشان شوند. اين شرايطي است كه پدرها و مادر‌ها به دليل احساس نگراني و اضطراب به تنهايي نمي‌توانند راه‌هاي معقول و منطقي را براي رويارويي با اين شرايط پيدا كنند. اين رفتار‌ها مي‌تواند شامل ساعات ورود و خروج نامعقول، خواب زياد، احساس اضطراب دائمي، بي‌حوصلگي، افت درسي، مشكل در برقراري روابط اجتماعي، پرخاشگري و عدم تمايل به صحبت كردن با والدين در مورد مسائل گوناگون از جمله دوستان باشد. در اين زمان هرگونه رفتار نامناسب و عجولانه مي‌تواند نتايج غير قابل تصوري را براي آنها بيافريند. براي جلوگيري از بروز هر گونه پيشامد ناگوار بهتر است مربيان مدرسه در جريان اين امور قرار بگيرند. آنها مي‌توانند مورد مشورت پدر‌ها و مادر‌ها قرار بگيرند و تجربياتشان را در اختيار آنها قرار دهند.

از سوي ديگر دست‌اندركاران مدارس نيز بايد رفتار‌هاي غيرطبيعي فرزندان را در زندگي خانوادگي آنها جستجو كنند و در صورت وجود مشكل آن را برطرف نمايند. براي مثال ممكن است دانش‌آموزي در محيط آموزشي انزواطلب باشد و تمايلي به برقراري روابط دوستانه با همكلاسي‌هايش نشان ندهد. مربيان بايد سعي كنند در صورت مشاهده چنين رفتارهاي هر چند ساده در جستجوي علل آن باشند.

راه‌هاي تقويت رابطه اوليا و مربيان 

همان​طور كه گفته شد، انجمن اوليا و مربيان بهترين نهاد براي ايجاد روحيه تعاون بين خانواده و مدرسه است. كارگاه‌هاي فردي و گروهي براي والدين مي‌توانند از ميان همين انجمن‌ها تشكيل شوند. گاهي مدارس با كمك روان​شناسان خانواده برنامه‌هاي مفيدي را برگزار مي‌كنند كه در آنها خود دانش‌آموزان نيز حضور دارند. كارگاه‌هاي هم‌انديشي خانواده كه با محوريت و مديريت خود خانواده‌ها برگزار مي‌شود نيز از جمله راه‌هاي مناسب در اين زمينه است. تقريبا تمام مدارس در طول هر سال تحصيلي چند اردوي تفريحي را براي دانش‌آموزان فراهم مي‌كنند. حضور چند نفر از والدين در اين اردوها به عنوان نيروي كمك‌كننده به مربيان مي‌تواند در تقويت روحيه دوستي و همكاري بسيار مؤثر باشد. از اين رو بهتر است نكات زير مورد توجه باشد.

ـ بهتر است مدارس ضمن تدارك جلسات ملاقات با والدين در طول هر ماه، هر هفته نيز روزهاي مشخصي را تعيين كند تا والدين در صورت بروز مشكلات احتمالي بتوانند هرچه سريع‌تر مدرسه را در جريان قرار دهند.

ـ هنگامي كه والدين به مدرسه مراجعه مي‌كنند بايد احساس كنند يكي از چندين والديني هستند كه روزانه به مدرسه فرزندشان مي‌روند. ممكن است آنها در عرصه اجتماعي داراي شغل و جايگاه بالايي باشند اما مسوولان مدرسه موظف نيستند با آنها مانند يك رئيس يا مدير برخورد كنند.

ـ والدين بايد سعي كنند انتظارات خود را به طور واضح براي فرزندشان شرح دهند و آنها همانند يك الگو از آن پيروي كنند.

ـ مدارس مي‌توانند با تهيه يك تقويم سالانه كه فعاليت‌ها و برنامه‌هاي مدرسه در آن يادداشت شده است گام مؤثري در جلب اعتماد والدين بردارند. هماهنگي عملكرد مدرسه با شعارها و برنامه‌هايي كه معمولا در ابتداي سال تحصيلي زده مي‌شود و پايداري در آنها تا پايان سال تحصيلي از ديگر موارد تأثيرگذار است. 

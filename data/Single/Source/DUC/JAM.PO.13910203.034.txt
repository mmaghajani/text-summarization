به گزارش روز يكشنبه جام جم آنلاين به نقل از خبرگزاري رويترز، براساس آمار اوليه وزارت كشور فرانسه ، تا نيمروز يكشنبه 22 آوريل نرخ مشاركت مردم در مرحله اول انتخابات رياست جمهوري كه نيكلا ساركوزي بايد با 9 نامزد ديگر رقابت كند  28.29 درصد بوده كه نسبت به ساعت مشابه در انتخابات 2007 كاهش اما نسبت به 2002 افزايش داشته است.

در سال 2007 تا نيمروز نرخ مشاركت فرانسوي ها 31.21 درصد  و در سال 2002 در همين ساعت 21.41 درصد بود. البته اين آمار شامل خاك اصلي فرانسه بوده و سرزمين هاي ماوراء البحار و نيز فرانسويان مقيم خارج را در برنمي گيرد.

حدود 44.5 ميليون فرانسوي حائز شرايط راي دادن هستند و حوزه هاي راي گيري در خاك اصلي فرانسه تا ساعت 18 ( به وقت محلي) و در شهرهاي بزرگ تا ساعت 20 باز خواهند بود. در سرزمين هاي ماوراء البحار ساعات راي گيري بستگي  به وقت محلي آنها دارد.

نرخ مشاركت نهايي در سال مرحله اول انتخابات سال 2007 به سطح  83.77 درصد و در سال 2002 به سطح 71.6 درصد رسيده بود.

از سال 1965 تاكنون نرخ عدم مشاركت فرانسوي ها در انتخابات رياست جمهوري بين 15 درصد تا 30 درصد نوسان داشته است.

بنا به اعلام وزارت كشور فرانسه نتايج اوليه مرحله اول انتخابات رياست جمهوري از ساعت 20 ( به وقت محلي) به تدريج اعلام مي شوند.

در عين حال، تا لحظه مخابره اين خبر كليه 10 نامزد انتخابات رياست جمهوري در مناطق مختلف اين كشور به حوزه هاي راي گيري رفته و آراي خود را به صندوق ها انداخته اند.

دو نامزدي كه بيشترين آرا را در مرحله اول كسب كنند روز ششم مه در مرحله دوم رقابت خواهند كرد زيرا بسيار بعيد است كه هيچ يك از نامزدها موفق به كسب اكثريت آرا در مرحله نخست شود.

در ضمن، مبارزات تبليغاتي رسمي مرحله دوم انتخابات رياست جمهوري فرانسه از 27 آوريل شروع و تا پنجم مه ادامه خواهد داشت. نتيجه نهايي و رسمي اين انتخابات پنجشنبه 10 مه اعلام خواهد شد. 

همشهری آنلاین:
ده فیلم کوتاه و مستند در قالب جشنواره فیلم شهر فردا 19 اردیبهشت در خانه هنرمندان ایران به نمایش در می‌آیند.

به گزارش ایسنا،در سانس اول نمایش این فیلم‌ها و در ساعت 16 به ترتیب فیلم‌های کوتاه "در ساعت هشت صبح"(مصطفی امامی/13 دقیقه)،"رادیولوژی یک پرتره"(امیر توده روستا/15 دقیقه)،"باد رو به رو"(علی شاه محمدی/21 دقیقه)،"پریشان"(مهدی رضایی/24 دقیقه) وفیلم کوتاه "این را نشانه ها می گویند"(بابک بهرام بیگی/19 دقیقه)به نمایش در می آیند.

"در ساعت هشت صبح"اثرمصطفی امامی فیلم کوتاهی است که داستان آن در شهر اتفاق می‌افتد و قصه از زمانی آغاز می‌شود که مردی صبح از خواب بیدار می‌شود و به شهر میرود؛اما هیچ کس در شهر نیست...

"رادیولوژی یک پرتره"به کارگردانی امیر توده روستا،دیگر فیلم کوتاهی است که دارای دو شخصیت اصلی است که یکی از آنها مردی است که در آسایشگاه جانبازان و معلولان حضور دارد و به امید رویایی از این محل بیرون آمده و در شهر با اتفاق‌هایی مواجه می‌شود.

شخصیت دوم نیز شهری است که در فیلم به بستر اتفاقات مهم و تاثیرگذار برای زندگی این فرد معلول تبدیل می‌شود.

در این فیلم بازیگرانی چون کوروش تهامی جلوی دوربین رفته اند.

فیلم کوتاه"باد رو به رو"اثرعلی شاه محمدی هم روایت دلتنگی انسان امروزی در زندگی مدرن شهری است.مدرنیته و مسائل مبتلا به آن وقتی هنوز فطرت ما میل به سادگی دارد،تناقضی ایجاد می‌کند که نتیجه‌اش تنهایی و دلتنگی بیشتر انسان معاصر است.شخصیت اصلی این فیلم پزشکی تنهاست که با بیمار یکی از همکارانش ازدواج می کند...

در"پریشان"ساخته مهدی رضایی شهر بستر اصلی رویدادهای فیلم است.داستان درباره‌ زنی است که متوجه خیانت های گاه به گاه همسرش شده است.او برای اطمینان از این مسئله با چهره‌ای مبدل در بزرگراهی که محل رفت و آمد همسرش است می ایستد و...

«این را نشانه‌ها می‌گویند» ساخته بابک بهرام بیگی دیگر فیلم کوتاهی است که به ماجرای ورود یک زن به جامعه شهری و دیدن نشانه‌هایی آشنا و قدیمی با قسمتی از درونیات ذهنی و فراموش شده او پرداخته و ماجرای فیلم را در دل این شهر بزرگ شکل می‌دهد.

قصه از جایی آغاز می‌شود که زنی پس از سالها برای انجام کاری به تهران باز می گردد...

اما پس از یک سانس وقفه در سانس ساعت 20 روزدوشنبه ،سه فیلم مستند "ققنوس در آتش"(فرهاد ورهرام/17 دقیقه)،"گودبرداری برای ..."(سعید تارازی/38 دقیقه) و "ویترین"(اصلان شاه ابراهیمی/30 دقیقه)پخش می‌شوند.

"ققنوس در آتش"به کارگردانی فرهاد ورهرام مستندی است که نگاهی به تاریخچه شهر اهواز دارد. "گودبرداری برای ..." اثر سعید تارازی به بررسی اشکال‌های گودبرداری و خطاهایی که پیمانکاران و کارگران در ساخت و سازهای ساختمان‌های خود رعایت نمی‌کنند می پردازد.

"ویترین" ساخته مشترک عطیه عطارزاده واصلان شاه ابراهیمی به موضوع مصرف بی رویه لوازم آرایشی در میان دختران می‌پردازد.در بخشی ازاین فیلم هم با مهری شیرازی طراح چهره‌پردازی سینمای ایران به عنوان کارشناس گریم گفت و گو شده است.

اما درآخرین سانس روز دوشنبه و در ساعت 22 نیز مستند بلند"پله پله تا ملاقات شیطان"به کارگردانی مجتبی راعی و در مدت زمان 112 دقیقه به نمایش در می‌آید.

در خلاصه موضوع این مستند آمده است:در سال 76 یک قاتل زنجیره‌ای مخوف به نام غلامرضا خوشخو معروف به "خفاش شب"شهر تهران را در هراسی بزرگ فرو برد.موضوع این قتل‌ها از ابتدا رسانه‌ای شد و به همین دلیل انعکاسی گسترده یافت.

این قاتل زنجیره‌ای متولد یکی از شهرستان‌های استان خراسان بود که درپوشش راننده مسافربر اقدام به ربودن و قتل تعداد زیادی از زنان تهرانی کرد.جمع‌آوری مدارک،بازجویی‌ها،دادگاه ، بریده جراید و همچنین مصاحبه با خانواده قربانیان،مصاحبه با جرم شناس ها،روان شناس‌ها وجامعه شناس‌ها بخش‌های مختلف این مستند را شکل می‌دهد. 

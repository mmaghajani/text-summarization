رهبر برجسته جریان عمل اسلامی بحرین گفت: تظاهرات گسترده مردم همه برنامه‌های رژیم را نقش بر آب کرد و این مسابقات از یک برنامه تبلیغاتی برای تلطیف چهره منامه به یک رسانه و تریبونی برای مخابره شدن عمق بحران بحرین تبدیل شده است.

"راشد الراشد" از رهبران جریان عمل اسلامی بحرین در گفت‌وگو با فارس با اشاره به آغاز مسابقات فرمول یک که انقلابیون آن را فرمول خون نامگذاری کرده‌اند، گفت: این مسابقات در حالی با اصرار حاکمان بحرینی برگزار می‌شود که کشور در یک بحران نفس گیری به سر می‌برد و طی هفته گذشته رژیم منامه دست به بازداشت گسترده انقلابیون زده است.

وی با بیان اینکه ده‌ها تن از مردم بحرین توسط نظامیان آل خلیفه دستگیر شده‌اند، تلاش حکومت به منظور آرام جلوه سازی اوضاع داخلی بحرین را شکست خورده خواند و افزود: اصرار بیش از حد نظام حاکم برای اینکه به جهانیان بگوید که از مرحله خطر گذر کرده و تحولات داخلی بحرین کاملا تحت سیطره اوست، نتیجه برعکس داده و اکنون خبرنگارانی که برای پوشش مسابقات مذکور به بحرین آورده شده‌اند در حال مخابره کردن حقیقت اوضاع در بحرینند.

الراشد با اشاره به تظاهرات صدها هزار نفری انقلابیون بحرینی در اولین روز برگزاری مسابقات فرمول خون ، گفت: تظاهرات گسترده مردم همه برنامه‌های رژیم را نقش بر آب کرد و این مسابقات از یک برنامه تبلیغاتی برای تلطیف چهره منامه به یک رسانه و تریبونی برای مخابره شدن عمق بحران بحرین تبدیل شده است.

وی با بیان اینکه ترفند سحر، دامن جادوگر را گرفت، تاکید کرد مثل آل خلیفة در برگزاری مسابقات فرمول یک به ضرب المثل "چاله کن، ‌ته چاه افتاد"‌ است زیرا همه تدابیر امنیتی برای جلوگیری از ریختن مردم به خیابان‌ها نتوانست جلوی سیل جمعیت را بگیرد.

الراشد با بیان اینکه "عدو شود سبب خیر اگر خدا خواهد" افزود: پس از سانسور خبری تحولات بحرین طی مدت‌های گذشته اکنون ملاحظه می‌کنیم که مردم جهان از طریق خبرنگارانی که برای پوشش خبری مسابقات فرمول یک راهی بحرین شده بودند،‌ در جریان تحولات بحرین قرار می‌گیرند.

وی تاکید کرد که هم اکنون بسیاری از خبرنگاران کوچه پس کوچه‌های بحرین را به منظور انتشار واقعیت آنچه که در بحرین روی می‌دهد، می‌گردند.

این فعال سیاسی بحرینی با بیان اینکه تظاهرات انقلابیون نشان داد که ملت و نظام هر کدام در یک جهت متفاوت حرکت می‌کنند، افزود: بسیاری از مردم از جنایات نظام طی سه الی چهار روز گذشته در امان نمانده‌اند واصرار منامه بر قلع و قمع تظاهرات به منظور برگزاری این مسابقات، گویی که همه مشکلات با برگزاری فرمول یک بر طرف می‌شود این در حالی است که مشکل اصلی در حضور رژمی آل خلیفیه در بحرین است.

وی مواضع سیاسیون و معارضان بحرینی را همسان با مواضع ملت بحرین که همه روزه سرنگونی رژیم آل خلیفه را سر می‌دهند خواند و افزود: همه مردم بحرین تغییر نظام سیاسی کشورشان را خواستارند.

الراشد با اشاره به اشغال کشورش از سوی نیروهای موسوم به سپر "جزیره" و مواضع واشنگتن مبنی بر لزوم برگزاری گفت‌وگوهایی بین معارضان بحرینی و دولتمردان منامه، خروج اشغالگران را اولین گام به منظور حل بحران منامه خواند و تاکید کرد که قبل از اتخاذ هر گامی برای آرام سازی امور در بحرین بایستی همه زندانیان سیاسی آزاد شوند.

وی در پایان تاکید کرد که بایستی از خانواده‌های قربانیان و همه انقلابیون بحرینی دلجویی و حاکمان آل خلیفه به صورت عادلانه محاکمه شوند. 

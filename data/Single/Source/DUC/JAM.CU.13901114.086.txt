محمد حسین صوفی، در پنجمن طرح ملی وبلاگ نویسی بوی سیب که با حضور دکتر لاریجانی و وزیر فرهنگ و ارشاد اسلامی در سالن همایش‌های مرکز فقهی ائمه اطهار(ع) قم برگزار شد، گفت: پیام آوری و ترویج معنا و مفهوم عاشورا در ابتدا برعهده حضرت امام سجاد(ع) و حضرت زینب کبری(س) بود که آن‌ها این وظیفه خطیر را به درستی و شایستگی انجام دادند و در این زمینه الگو هستند.

اینترنت باید در خدمت نظام باشد

وی یکی از رموز پایداری و ماندگاری حادثه کربلا را بی‌نظیر بودن این حماسه الهی نامید و افزود: این حادثه غمبار آنقدر خیر و برکت و عبرت آموزی دارد که بعد از حدود 1400 سال به سان تک ستاره‌ای می‌درخشد و انسان سازی می‌کند.

معاون صدای سازمان صدا و سیما توسعه تکنولوژی را برای مسلمانان مفید ارزیابی کرد و گفت: توسعه تکنولوژی و ابزارهای اینترنتی باید در خدمت ارزش‌های مقدس نظام باشد.

وی با ابراز خرسندی از پیشرفت ایران اسلامی در حوزه علم و تکنولوژی گفت: با تمسک به ارزشهای مقدس اسلامی و توسل به ائمه اطهار (ع) توانستیم در یک جهش خیر کننده جز 10 کشور بر‌تر تولید علم باشیم.

وبلاگ نویسی عنصر خوبی برای تقویت ارزش‌های اسلامی است

صوفی با اشاره به حدیث پیامبر اسلام(ص) درباره یافتن علم حتی اگر در چین باشد، گفت: هدف از برگزاری وبلاگ نویسی بوی سیب ارادت به ساحت مقدس امام حسین(ع) و تبیین ارزش‌های عاشورایی است.

وی با تشریح قیام عاشورای امام حسین(ع) و یاران باوفایش، افزود: این قیام دارای مضامین و ارزش‌های بسیاری از جمله ترویج ایثارگری، اسلام ناب، استقلال طلبی، ترویج اخلاق و ارزش‌های فرهنگی و... است.

معاون صدای سازمان صدا و سیمای جمهوری اسلامی با تأکید بر اینکه باید زبان فضای مجازی را به سمت باز‌شناسی و بازخوانی ارزش‌های عاشورایی ببریم، افزود: هنوز ناگفته‌های بسیاری از قیام پرصلابت امام حسین(ع) و یارانش وجود دارد که باید نویسندگان و ادبای متبحر با زبان جدید و جوان پسند به آن بپردازند.

وی ارادت و تبیین و ترویج فرهنگ عاشورایی را بسیار مهم و حیاتی خواند و گفت: از‌‌ همان لحظه شهادت امام حسین(ع) ترویج و تبیین ارزش‌های قیام به روش‌های مختلفی در طول تاریخ براساس اقتضائات زمانی و مکانی رسم بوده است.

رادیو معارف پدیده دلنشین نظام است

صوفی افزود: این ترویج و تبیین از وعظ و خطابه شروع شده و با چاپ و نشر، صوت و تصویر ادامه داشته و اکنون هم فضای مجازی وارد عرصه تبلیغ و تبیین این ارزش‌ها شده است.

وی با تأکید بر اینکه هنر شیعیان این است که از هر امکانی برای تبلیغ ارزش‌های خود استفاده می‌کند، گفت: رادیوی معارف یک پدیده رسانه‌ای مطلوب نظام جمهوری اسلامی است که توانسته گام مهمی در جهت اهداف نظام بردارد.

معاون صدای سازمان صدا و سیما راه اندازی بیش از 120 شبکه رادیو و تلویزیونی ملی و فراملی را یکی از برکات نظام جمهوری اسلامی خواند و گفت: شبکه رادیو معارف و کانال انگلیسی زبان ندای اسلام نیز توانسته‌اند در جلب مخاطب پاک سیرت موفق باشند.

تاکید بر تقویت بخش فراملی جشنواره وبلاگ نویسی

وی ابتکار افزوده شدن بخش بین المللی در دوره پنجم وبلاگ نویسی بوی سیب را مهم ارزیابی کرد و ادامه داد: بیداری اسلامی منطقه فرصت بسیار مغتنمی است که بتوانیم از طریق فضای مجازی ارزش‌های عاشورایی را به جوانان هوشیار منطقه تفهیم کنیم و این امر از دست هنرمندان و فرهیختگان جمهوری اسلامی بر می‌آید.

صوفی بر فعال‌تر شدن بخش بین الملل در دوره ششم وبلاگ نویسی بوی سیب تأکید کرد و اظهار داشت: باید به مسلمانان منطقه یاد بدهیم که تنها با الگوگیری از قیام عاشورا می‌توانند، دستاوردهای اسلامی و آزاد منشی خود را حفظ کنند.(مهر) 

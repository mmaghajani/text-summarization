پليس شنبه شب (27 اسفند، 17 مارس) و در ششمين ماه از آغاز جنبش تصرف وال استريت با حمله به معترضان، افرادی را که قصد داشتند پارک زاکوتي را مجددا تصرف کنند، دستگير کرد؛ پارک زاکوتي کانون مبارزه علیه وال استريت در منطقه مالي نيويورک محسوب مي‌شود. 

معترضان حدود ساعت 11:30 شب به وقت محلي همزمان با حمله پليس روي زمين نشستند و بازوان‌شان را در هم قفل کردند. 

معترضان جنبش 99 درصد هم زمان با اقدام پليس در بيرون کشيدن تعدادي از افراد از ميان جمعيت و دستبند زدن و هدايت آن‌ها به خارج از پارک فرياد مي‌زدند "ما نمي‌ترسيم." 

عصر روز شنبه و همزمان با محاصره پارک زاکوتي از سوي نيروهاي پليس هر لحظه بر تعداد معترضان افزوده مي‌شد. 

اوايل روز شنبه نيز پليس نيويورک تعدادي از معترضان را که در نزديکي وال استريت راه‌پيمايي کرده بودند، دستگير کرد. 

معترضان براي متمايز کردن خود از يک درصد امريکايي‌ها که مالکيت بخش اعظم ثروت جامعه را در اختيار دارند، شعار "ما 99 درصد هستيم" سر دادند. 

تظاهرات مردم امريکا موسوم به "وال استريت را تصرف کنيد" از 26 شهريور (17 سپتامبر 2011) در نيويورک و در اعتراض به "طمع شرکت‌هاي بزرگ" و گسترش فساد در سطوح بالا، فقر و نابرابري اجتماعي در امريکا آغاز شد. 

از زمان آغاز اين جنبش تا کنون، پليس امريکا هزاران معترض را در راستاي سرکوب جنبش اشغال بازداشت کرده است. 

به گزارش روز دوشنبه خبرنگار اجتماعی ایرنا ، سردار 'اسماعیل احمدی‌مقدم' در همایش هم‌اندیشی قانون، ترافیك، فرصت‌ها و چالش‌ها كه در تهران برگزار شد، افزود: با ایجاد درك مشترك و تبیین و شناخت مسایل مربوط به طرح جامع ترافیكی می‌توان سند راهبردی مشتركی را برای كاهش تلفات جاده‌ای تدوین كرد.

وی با بیان اینكه ایران در یك دوره 5 ساله شاهد افزایش 11.3 درصدی كشته‌ها در طول هر سال نسبت به سال گذشته بود، گفت: خوشبختانه با ایجاد طرح جامع ترافیكی كارشناسان در كنار یكدیگر آمدند و با ایجاد همبستگی و استفاده از ظرفیت‌های فرهنگی این خلا را از بین بردند.

فرمانده نیروی انتظامی تصریح كرد خوشبختانه ظرفیت‌‌های مشاركت‌پذیری بالایی در كشور وجود دارد لذا ضروری است ما مردم را در طرح‌های خود درگیر كرده و از ظرفیت‌های موجود در این بخش بهره كافی و جامع را ببریم.

وی گفت:‌ كاهش تلفات جاده‌ای باعث كاهش خسارت‌های مالی و اجتماعی در سطح كشور می‌شود و یكی از مهم‌ترین شاخص‌های توسعه‌یافتگی در هر كشوری كاهش نرخ تلفات و تصادفات است.

سردار احمدی مقدم تاكید كرد با استفاده از این معیار می‌توان میزان توسعه‌یافتگی هر كشوری را محك زد. هیچ كشوری قادر نخواهد بود به اجبار و با دیكتاتورمنشی تلفات را در این بخش كاهش دهد چرا كه این فعالیت نیازمند توسعه اقتصادی، فرهنگی و علمی است.

سردار احمدی مقدم به نقش مؤثر رییس جمهوری در كاهش تلفات جاده‌ای اشاره كرد و گفت: رییس جمهور به صورت فنی و آگاهانه به مسایل مربوط به ترافیك توجه دارد و اگر فرماندهان پلیس راهور بخواهند با ایشان ملاقات داشته باشند و مشكلات‌شان را مطرح كنند فرصت كافی از سوی ایشان به فرماندهان راهور داده می‌شود.

وی خاطرنشان كرد: همه توان دستگاه های مختلف باید در یك جهت و برای همگرا شدن برای حذف تلفات جاده‌ای گام بردارند.

احمدی مقدم افزود: عموماً در دعواهای سیاسی حقیقت پنهان می‌شود ولی ما از نظر علمی سخن می‌گوییم و از مجموعه مشاركت‌های ایشان در كاهش تلفات جاده‌ای سپاسگذاریم.

وی در ادامه با بیان اینكه هدفمندسازی مصرف سوخت، میل استفاده به حمل‌ونقل عمومی را افزایش داد، گفت: با این رویكرد سفرهای بی‌هدف مدیریت شد و مردم به سمت خرید خودروهای كم‌مصرف سوق پیدا كردند.

احمدی‌مقدم ادامه داد: ایمنی وسایل نقلیه از موضوعاتی است كه هم در قانون و هم از نظر مقام معظم رهبری مورد توجه جدی بوده به نحوی كه ایشان در بخش‌های مختلفی از سخنان خود سفارش به سخت‌گیری در اعمال قانون برای حفظ ایمنی و جان مردم داشته‌اند.

وی ادامه داد: اگر خودروهای ما ایمن باشد میل بازار برای استفاده از این خودروها افزایش خواهد یافت این در شرایطی است كه لزوماً ورود خودروی خارجی باعث ارتقای كیفیت نمی‌شود.

احمدی مقدم تاكید كرد باید به سمت تغییر الگو و افزایش میل استفاده از حمل و نقل عمومی پیش رویم تا از این طریق كاهش مصرف سوخت حاصل شود.

وی تصریح كرد به همین دلیل ناجا موافق افزایش قیمت سوخت است زیرا از طریق آن حمل‌ونقل عمومی تقویت و تلفات جاده‌‌ای نیز كاهش خواهد یافت. 

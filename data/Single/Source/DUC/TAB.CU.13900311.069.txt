استاد محمود فرشچيان در مراسم رونمايي از نماد تابلوي «جانباز دو چشم نابينا» خطاب به جانبازان گفت: شما جانبازان ماندگار هستيد و تعالي كشور مرهون رشادت‌هاي شما بوده است و افتخار اين اثر هنري براي جانبازاني است که سربلندي كشور مديون آنهاست.

به گزارش فارس مراسم رونمايي از تمبر يادبود و جديدترين اثر استاد محمود فرشچيان با موضوع جانبازان دو چشم نابينا با حضور استاد فرشچيان، مرتضي تمدن استاندار تهران، مجتبي رحماندست مشاور رئيس بنياد شهيد و امور ايثارگران، عباس خامه‌يار معاون پژوهش و ارتباطات فرهنگي، اسكندر يارنسب مديركل تبليغات و مراكز فرهنگي بنياد شهيد و امور ايثارگران، احمد اسماعيلي رئيس بنياد شهيد و امور ايثارگران تهران بزرگ و حميد اعتماد دبير خانه نور تهران و جمع كثيري از جانبازان هنرمند و نخبه دو چشم نابيناي كشور در مجموعه فرهنگي سيدالشهدا عليه السّلام برگزار شد.

استاد فرشچيان در اين مراسم اظهار داشت: افتخار اين اثر هنري براي جانبازان است؛ جانبازاني كه استقلال و سربلندي كشور را مديون آنها هستيم.

وي ادامه داد: تمام ملت ايران مديون جانبازان هستند و هركاري انجام دهند در مقابل ايثارگري آنها هيچ است.
اين هنرمند پيش‎كسوت كشورمان بيان داشت: شما جانبازان ماندگار هستيد و تعالي كشور مرهون رشادت‌هاي شما بوده است.

استاد فرشچيان در خصوص تابلوي جانباز دو چشم بيان كرد: سال گذشته خانه نور ايران پيشنهاد ارائه چنين كاري را به بنده دادند؛ اين تابلو تصوير يك انسان است كه فكر و انديشه او نوراني و خدايي است كه قلب او را نيز نوراني كرده است.

در ادامه مراسم، احمد اسماعيلي، ضمن قدرداني از مسئولان خانه نور، همسران و فرزندان جانبازان اظهار داشت: همسران و فرزندان جانبازان براي انجام تكليف با عشق و احساس مسئوليت و اعتقاد در كنار جانبازان هستند.

وي ادامه داد: خانه نور تهران و كشور از تشكل‌هاي قوي جامعه ايثارگران است كه در زمينه‌هاي مختلف اين حضور را شاهد هستيم. آنها همان‌طور كه در دوران دفاع مقدس به فرمان حضرت امام خميني(ره) لبيك گفتند امروز در سنگرهاي علمي، فرهنگي، سياسي و اجتماعي تلاش مي‌كنند.

اسماعيلي ادامه داد: جانبازان ولايت‌مدار نسبت به مسائل مهم كشور بي‌تفاوت نيستند و در مقوله‌هاي فرهنگي و ترويج فرهنگ ايثار و شهادت به عنوان راويان در همايش‌هاي مختلف نيز حضور پيدا مي‌كنند؛ ‌آنها بايد اين حضور در صحنه را حفظ كنند چرا كه توصيه شهدا همين بوده است.

رئيس بنياد شهيد و امور ايثارگران تهران بزرگ خطاب به جانبازان گفت: وصيت‌نامه شما در جبهه‌ها اطاعت از خط ولايت بود و گفته‌ بوديد كه عاشقانه و با چشمي باز در جبهه‌ها حضور يافتيد.
وي يادآور شد: دشمن در 8 سال جنگ تحميلي با مدرن‌ترين تجهيزات به كشور يورش آورد اما شما جانبازان با اطاعت محض از انقلاب اسلامي دفاع كرديد و امروز شاهد هستيم كه انقلاب ما به جهان صادر شده است.

اسماعيلي خاطرنشان كرد: كشورهاي مظلوم دنيا امروز انقلاب ما را شناخته‌اند و فهميده‌اند كه اين انقلاب بدون وابستگي به استكبار از حق مظلومان دفاع مي‌كند و اميدواريم انقلاب‌‌ اسلامي در جهان با رهبري واحدي به ثمر بنشيند.
وي يادآور شد: در انقلاب‌هايي كه هم‌اكنون در جهان مشاهده مي‌كنيم خلل رهبريت مشاهده مي‌شود كه در اينجا به اهميت نقش ولي‌فقيه و فرماندهي ايشان پي‌مي‌بريم.

رئيس بنياد شهيد و امور ايثارگران تهران بزرگ يادآور شد: لبنان در مقاومت‌هاي خود از ايثارگران و شهداي دفاع مقدس الگو گرفت و توانست پوزه اسرائيل را به خاك بمالد و اكنون مسئوليت ما بسيار سنگين شده است.

حميد اعتماد دبيرخانه نور تهران نيز گفت: يكي از فعاليت‌هاي خانه نور ايران تعامل با مسئولان كشوري است و فرهنگ‌سازي و نهادينه كردن فرهنگ ايثار و شهادت از ديگر برنامه‌هاي خانه نور ايران بوده كه با تمام تلاش وارد عرصه شده است.

به گزارش توانا، جانبازان دو چشم نابينا حشمت‌الله صادق امير عقيقي، مهناز دارابي، خليل اقدام‌پناه و آقاي جهانيان، ذوقي و ميرطاهري از نخبگان ايثارگر در عرصه‌هاي مختلف فرهنگي، اجتماعي و ورزشي بودند كه مورد تجليل قرار گرفتند. همچنين لوح سپاسي از سوي رئيس و نماينده ولي فقيه در بنياد شهيد و امور ايثارگران و استاندار تهران به پاس قدرداني از هنرمندي استاد فرشچيان به وي اهدا شد.

گفتني است، اثر استاد فرشچيان با عنوان «نماد جانباز دوچشم نابينا» بعد از رونمايي به موزه شهداي مركزي واقع در خيابان طالقاني اهدا مي‌شود. 

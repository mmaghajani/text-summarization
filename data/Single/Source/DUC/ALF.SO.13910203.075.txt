جانشین رئیس پلیس راهور تهران از تشدید طرح برخورد با موتورسیکلت سواران متخلف خبر داد و گفت: روزانه ۸۰۰ موتورسیکلت متخلف از سوی ماموران توقیف می‌شود.

سرهنگ جمال بذرافشان در گفتگو با مهر اظهار داشت: طرح تشدید برخورد با موتورسیکلت سواران متخلف از ابتدای سال ۹۱ در پایتخت آغاز شد و ماموران با توجه ویژه به استفاده از کلاه ایمنی و نقش آن در کاهش تصادفات منجر به مرگ و جرح طرح تشدید را اجرا کردند.

وی ادامه داد: هر هفته کلاس های آموزشی برای موتور سواران متخلف برگزار شده و آنها علاوه بر دیدن فیلم های تصادفات مرگبار، آموزشهای رانندگی صحیح و ایمن را فرا می گیرند.

جانشین رئیس پلیس راهور تهران با اعلام اینکه این طرح تا پایان سال تعطیل شدنی نیست، تاکید کرد: باید استفاده از کلاه ایمنی برای موتور سواران به عادت تبدیل شود و همیشه از این وسیله ایمنی استفاده کنند. این امر موجب انظباط بخشی در رفت و آمد این وسیله نقلیه می شود.

بذرافشان از توقیف روزانه ۸۰۰ موتور سیکلت متخلف در تهران خبر داد و افزود: هم اکنون با اجرای این طرح به صورت میانگین روزانه ۸۰۰ موتورسیکلت در پایتخت از سوی ماموران راهور توقیف و به پارکینگ منتقل می شوند. راکبان این وسایل پس از حضور در کلاسهای آموزشی با همراه داشتن مدارک شامل گواهینامه، کارت موتور، معاینه فنی و بیمه نامه می توانند موتور خود را تحویل گیرند.

وی با اعلام اینکه این طرح به صورت سراسری در تمامی نقاط پایتخت اجرا می شود، گفت: در روزهای تعطیل نیز ماموران در جاده امامزاده داوود(ع)، میگون، فشم و لواسان مستقر شده و از تردد موتورسیکلتها جلوگیری می کنند. در جاده امامزاده داوود به علت عرض کم جاده و استفاده نکردن راکبان از کلاه تردد مممنوع بوده و با متخلفان برخورد می شود.

جانشین رئیس پلیس راهور تهران در پایان تصریح کرد: پلیس به دنبال حفظ جان و سلامت موتور سواران است و به همین دلیل بر استفاده از تجهیزات ایمنی به ویژه کلاه ایمنی تاکید دارد. 
